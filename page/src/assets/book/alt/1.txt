{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "I", "p": 3}, {"t": "text", "c": ["Мен алты jашту тушымда киши баспаган jыш агаштар керегинде «Чын болгон учуралдар» деп атту бичиктеҥ кайкамчылу бир jурук кӧргӧм. Jурукта jе ле деген jутпа jылан бир казыр аҥды тирӱге jудуп jаткан эмтир.", "Ол мынайда jуралган:"], "p": 3}, {"t": "text", "c": ["Бичикте мынайда айдылыптыр: «Jутпа jылан тудуп алган jемин чайнабай ла бӱткӱлинче jудуп ийет. Мыныҥ кийнинде ол кыймыктанып болбойт, ичиндеги курсагы тӱгенбегенче, алты айга чыгара уйуктайт». Jӱзӱн-базын учуралдары кӧп jыштарды кайкап, мен камык санааларга алдырып, ӧҥдӱ карандашла бойымныҥ эҥ баштапкы jуругымды баштадым. Бу мениҥ 1-кы №-лӱ jуралганым болгон. Мениҥ jураганым бу:"], "p": 6}, {"t": "text", "c": ["Jуругымды jаан улуска кӧргӱзип сурадым: — Коркымчылу эмес пе?"], "p": 8}, {"t": "text", "c": ["— Шляпадаҥ киши не коркыйтан? — деп айдыштылар."], "p": 9}, {"t": "text", "c": ["Jе ол шляпа эмес те.", "Ол слонды jудуп ийген jеек jылан эди.", "Бу учуралда мен jаан улуска jарт болзын деп jыланныҥ ичиндеги слонды кӧрӱнер этире jурадым. Jаан улус саҥ башка, олорго ончосын ла jартаарга келижип jат.", "Мениҥ 2-чи №-лӱ jуругым бу:"], "p": 10}, {"t": "text", "c": ["Jаан улустар дезе меге, ичинеҥ-тыштынаҥ jеек jылан jурабай, оныҥ ордына географияны, историяны, арифметиканы, анайда ок чын бичиирин jакшы тыҥыда ӱрен деп jӧп бердилер.", "Шак анайып, jакшынак jурукчы болотон бойым, алты jаштуда jураарын таштадым. 1-кы ла 2-чи №-лӱ jуруктарымнаҥ эш-неме болбосто, мен бойыма чала бӱтпей, алаҥзый бердим.", "Jаан улустар бойы качан да неме оҥдоор улус эмес, балдар дезе бир ле немени улам-улам jартаарга тӱрген jалкый берет."], "p": 12}, {"t": "text", "c": ["Анайып, меге jаштаҥ ала башка иш талдап аларга келишкен, учы-тӱбинде мен самолётло учарга ӱренип алдым.", "Оноҥ бери бу jер-телекейди эбире ӱзе учуп келдим ошкош, база кайда болбодым деер.", "Чынын айтса, географияны ӱренгеним меге карын да керектӱ болуп калды.", "Мен эмди бир кӧрӱштеҥ Кытайды Аризонадаҥ танып, ылгаштырып jадым.", "Мынысы, анчада ла тӱнде, jолыҥнаҥ астыккан тушыҥда, керектӱзин слер бойоор до оҥдоп jадыгар."], "p": 13}]}