{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "X", "p": 189}, {"t": "text", "c": ["— А jимекчи аҥдар, курт-коҥустар…", "— Кӧбӧлӧктӧрдиҥ бойын кӧрӧргӧ кӱӱнсегем, мен бир-эки курттаҥ алдырбас ла болбойым.", "Кӧбӧлӧктӧр jараш ла болбайсын. Олор келбезе, меге база кем келер деп бодоп туруҥ? Сен коркышту ыраакта болор инеҥ. Jаан аҥдардаҥ коркыбайдым. Менде тырмак база бар. Jарашай чечек анайда айдынып, ого тӧрт тегенегин чыгарып, кӧргӱзип турды.", "Оноҥ база чыдажар аргазы jок: — Jе не туруҥ, кыйнабазаҥ кишини!", "Атанар болсоҥ — ары капшай атан! — деп, jӱк арайдаҥ айдынат."], "p": 190}, {"t": "text", "c": ["Ол ачусын бадырбай ӧксӧп ыйлаганын Кичӱ-бийге кӧргӱзер кӱӱни jок болгон.", "Коркышту оморкок чечек болгон эмей ол…"], "p": 191}, {"t": "text", "c": ["Кичӱ-бийдиҥ планетасына эҥ ле jуук 325, 326, 327, 328, 329 ла 330 деген астероидтер турган."], "p": 192}, {"t": "text", "c": ["Оныҥ учун ол элдеҥ баштап олорго тӱшер деп шӱӱнип алган: киши бош jок канайып jӱрер, кандый бир иш таап, канайтса да, неге-неге ӱренип алар керек."], "p": 193}, {"t": "text", "c": ["Баштапкы астероидте каан jуртап jаткан эмтир. Агас тереси jакылу, чокум кызыл торколо jапкан тонду каан чӱми jок, jе сӱрекей эптӱ эдилген ширееде улуркап отурган."], "p": 194}, {"t": "text", "c": ["— Аа, мениҥ кӧдӧчим бу турбай! — деп, каан Кичӱ-бийди кӧрӱп ийеле кыйгырды."], "p": 195}, {"t": "text", "c": ["«Мени кайдаҥ таныды — деп, Кичӱ-бий кайкап сананды. — Ол мени баштап ла кӧрӱп jаткан ине!» Каандар телекейге ӱстинеҥ тӧмӧн кӧрӧт: ончо улусты олорго багып турган деп бодойдылар. Jе мыны Кичӱ-бий билбеген."], "p": 196}, {"t": "text", "c": ["— Бейин jууктай бас, мен сени jакшы аjыктап кӧрӧтӧм — деп, каан айтты."], "p": 197}, {"t": "text", "c": ["Кичӱ-бий отура тӱшер jер табылар ба деп, эки jанын аjыктап кӧрӧр болсо, jаан агас тонныҥ эдектери jайылып, планетаныҥ ӱстин кӧдӱре jаап салган эмтир.", "Арга jокто ого бут башына турарга келишти. Арып-чылап калган учун эстеп ийди."], "p": 198}, {"t": "text", "c": ["— Каанныҥ кӧзинче эстеерге jарабас — деп, каан айтты.", "— Сени эстебезин деп мен jакарып jадым."], "p": 199}, {"t": "text", "c": ["— Тудунып болбодым — деп, Кичӱ-бий уйалган бойынча каруузын берди.", "— Мен узун jол-jорук ӧдӱп, чек кӧс jумбай келгем…", "— Jе андый болсо, эсте деп мен jакарып jадым — деп, каан айтты. — Эстеп турган киши кӧрбӧгӧнимнеҥ бери кӧп-кӧп jылдар ӧтти.", "Бу меге карын солун.", "Андый болордо, эсте!", "Мениҥ jакаруум мындый."], "p": 200}, {"t": "text", "c": ["— Мен кемсинип турум… мен база эстеер аргам jок… — Кичӱ-бий бастыра бойы кызара берип, jӱк арайдаҥ айдынган."], "p": 201}, {"t": "text", "c": ["— Мм, мм… Айдарда… айдарда, мен jакарып jадым сеге: бирде эстеп, бирде… Каан булгалып, эмеш ачына да берген ошкош."], "p": 202}, {"t": "text", "c": ["Каанга удура кыҥыс этпей, багынып, оныҥ jакарузын ӱн jок бӱдӱретени эҥ учурлу болуп турган да.", "Сӧс укпай, кедерлешкенин ол jаратпайтан эмей. Ол бойы баш билинер каан эди.", "Jе ол сӱрекей ак-санаалу болгоны учун качан да болсо jолду jакарулар беретен."], "p": 203}, {"t": "text", "c": ["«Мен бийиме теҥистиҥ ак кужы болуп кубула бер деп jакарсам, ол бий мениҥ jакаруумды бӱдӱрип болбозо, оныҥ буруусы эмес, менийи болор» — деп, ол jаантайын куучынданып туратан."], "p": 204}, {"t": "text", "c": ["— Отурарга jараар ба? — деп, Кичӱ-бий jалтана-jалтана сураган."], "p": 205}, {"t": "text", "c": ["— Jакарып jадым: отур! — деп, каан айдала, агас тоныныҥ бир эдегин jуунада тартты."], "p": 206}, {"t": "text", "c": ["Кичӱ-бий эмдиге ле кайкаганча. Мындый оогош ээн планета. Бу каан сок jаҥыскан нени башкарып турган болотон?"], "p": 207}, {"t": "text", "c": ["— Улу каан! — деп, ол баштады, — слерге бир сурак берсем…", "— Jакарып jадым: сура! — деп, каан меҥдей-шиҥдей jӧпсинди."], "p": 208}, {"t": "text", "c": ["— Улу каан… слер нени башкарып турганаар?"], "p": 209}, {"t": "text", "c": ["— Барчасын! — деп, каан jаан байланбай айтты. — Бастырасын дейсеер бе?"], "p": 211}, {"t": "text", "c": ["Каан бойыныҥ планетасына, анайда ок ӧскӧ чолмондорго, jылтыстарга колыла уулап кӧргӱсти."], "p": 212}, {"t": "text", "c": ["— Мыныҥ бастыра-барчасын слер jаҥыскан баш биледеер бе? — деп, Кичӱ-бий кайра сурады."], "p": 213}, {"t": "text", "c": ["— Ийе — деп, каан каруузын берди."], "p": 214}, {"t": "text", "c": ["Нениҥ учун дезе ол ончосыныҥ башын билген каан болгон адында, кем-кирезин билбейтен, текши jаҥду улу каан эди."], "p": 215}, {"t": "text", "c": ["— Jылтыстар да слерге багып jат па? — деп, Кичӱ-бий сурады."], "p": 216}, {"t": "text", "c": ["— Андый эмей аа — деп, каан айтты. — Jылтыстар меге сӧс jогынаҥ багынат.", "Керчешкен улусты байлабайтам."], "p": 217}, {"t": "text", "c": ["Кичӱ-бийдиҥ кайкаганын айдарга да болбос. О, кишиде мындый чыдал-чыдуу болсо кайдат! — деп, ол сананат. Ол тушта кӱн ашканын ол тӧртӧн тӧрт катап эмес, jетен эки, jӱс, эки jӱс катап кӧрӱп, керек дезе, отургышты бир jердеҥ экинчи jерге jылдырбас эди.", "Jе бу ӧйдӧ бойыныҥ таштап барган планетасы санаазына кирип, ол кунуга берген, оноҥ база бир эмеш болголы, тидинип, кааннаҥ мынайда сурады:"], "p": 218}, {"t": "text", "c": ["— Кӱн ашканын кӧрӧйин дезем…", "Слерге jаан айбым бар: Кӱнге аш деп jакару берсеер, jе бе…", "— Кашы бир бийге кӧбӧлӧк болуп чечектеҥ чечекке конуп уч деп, эмезе трагедия бичи деп jакару этсем, ол бий дезе jакаруны бӱдӱрип болбосо, кем буруулу болор: мен бе айса бий бе?"], "p": 219}, {"t": "text", "c": ["Кичӱ-бий эмеш те алаҥсыбай, каруузын jандырды: — Слер, улу каан."], "p": 220}, {"t": "text", "c": ["— Чып-чын — деп, каан jӧмӧди. — Кашызына ла оныҥ киресин кӧрӱп, ого келиштире jакарулар эдип турар керек.", "Jаҥ элдеҥ озо аайлу-башту болотон учурлу.", "Сен башкарган jоныҥа сууга чӧҥ деп jакарсаҥ, jоныҥ сеге удура бускалаҥ чыгарар, сени аҥтарып салар.", "Мениҥ jакаруларым jаантайын аайлу-башту, ончосын башкарып отурар учурым бар."], "p": 221}, {"t": "text", "c": ["— Акыр, кӱнди аштырарын слер ундып койбодоор бо? — деп, Кичӱ-бий байагы кӱӱнин каанга эске алындыртты: ол бир немени сурулап баштаган бойынча, ойто каруузын албаганча, токынаар jаҥду эмес."], "p": 222}, {"t": "text", "c": ["— Кӱн ашканын кӧрӧриҥ ле.", "Мен кӱнди аштырарын аштырып ла ийерим.", "Jе jакаруларды береринеҥ озо, jарамыкту учурал сакыырым, нениҥ учун дезе каанныҥ ойгорлык укаасы шак онысында эмей."], "p": 223}, {"t": "text", "c": ["— Ол андый jарамыкту учурал качан болотон? — деп, соныркаган Кичӱ-бий сурап ийди."], "p": 224}, {"t": "text", "c": ["— Мм, мм — деп, каан калыҥ календарин шылырада-шылырада ачып айтты. — Качан дейзиҥ бе? Мм, мм… Мындый учурал бӱгӱн эҥирде jети сагат тӧртӧн минутта болор."], "p": 225}, {"t": "text", "c": ["Кичӱ-бий оозын ачып эстеди.", "Бу jерде кӱнниҥ ашканын киши бойыныҥ кӱӱнзеген ӧйинде кӧрӱп албайтаны база jаман ла!", "Чынын айдар болсо, ол мында эригип баштады."], "p": 226}, {"t": "text", "c": ["Ол каанга айтты: — Мениҥ баратан ӧйим jетти. Мында мениҥ эдер немем jок."], "p": 227}, {"t": "text", "c": ["— Кал! — деп, каан айтты, сок то jаҥыс болсо, jе ого багып турган киши табылганына кӧӧрӧп турган каан оноҥ айрылар кӱӱни jок болгон. — Бого артып кал, мен сени сайыт эдип аларым."], "p": 228}, {"t": "text", "c": ["— Нениҥ сайыды эдип?"], "p": 229}, {"t": "text", "c": ["— Jе… юстицияныҥ."], "p": 230}, {"t": "text", "c": ["— Jе бу jерде кем де jок ине, кемниҥ jаргызын эдип отуратам?"], "p": 231}, {"t": "text", "c": ["— Кем билер — деп, каан кунукчылду айдынды. — Мен башкарып jаткан алтайымды эбире jортып кӧргӧлӧгим. Мен чек карган инем, терген-кареталу jӱретен арга мында, алаканча jерде, кайдаҥ келзин, jойу jӱрерге кӱчим jетпейт. Кичӱ-бий эҥчейип, планетаныҥ арыгы jанын база катап карап кӧрди. — Мен карап кӧрдим! — деп, ол кыйгырды. — Анда кем де jок."], "p": 233}, {"t": "text", "c": ["Мыны уккан каан айтты: — Андый болсо, бойыҥды бойыҥ jаргылап тур.", "Эҥ ле кӱчи бу.", "Ӧскӧлӧрин эмес, бойын бурулайтаны анчада ла кыйынду. Бойыҥа чын-чике jаргы эдип, бурулап билсеҥ, сен чындап ла ойгор болорыҥ."], "p": 234}, {"t": "text", "c": ["— Бойымды бойым мен кайда да болсом, керек тушта, бурулаарга jалтанбазым — деп, Кичӱ-бий айтты. — Jӱк ого болуп слерге бу ортосына мен не артатам."], "p": 235}, {"t": "text", "c": ["— Мм, мм — деп, кары jашту каан эрмектенди. — Мениҥ планетамда кайда да бир карган чычкан бар болор керек.", "Тӱндерле оныҥ кыдыратканын мен угуп jадым.", "Сен ол чычканды jаргылап турар эдиҥ. Оны кашы бирде кыйнап ӧлтӱрер деп jаргылап турарыҥ.", "Оныҥ тыны сениҥ колыҥда болор. Jе ойндо кӧӧркийди сӱре ле ойто кайра актап тур. Карган чычканды чеберлеер керек, ол бистиҥ сок jаҥыс тындубыс."], "p": 236}, {"t": "text", "c": ["— Мен ӧлӱмдӱ jаргы чыгарарын сӱӱбейтем — деп, Кичӱ-бий чынын айдынды. — Ого ӱзеери, баратан ӧйим jеде берди."], "p": 237}, {"t": "text", "c": ["— Jок, jетпеген — деп, каан удурлашты."], "p": 238}, {"t": "text", "c": ["Кичӱ-бий jолго туку качан шыйдынып алган да болсо, jе кары jашту каанды ачуркандырарга болбой айтты:"], "p": 239}, {"t": "text", "c": ["— Улу каан, слердиҥ jакаругарды улус кыйалта jогынаҥ бӱдӱрип турзын деп турган болсогор, слер меге керсӱ jакару беретен учурлугар.", "Темдектезе, мени jолго чыгып атансын деп, слер jакару берер учурлу.", "Мен бодозом, андый jакару эдерге эмди шак jарамыкту учурал…"], "p": 240}, {"t": "text", "c": ["Каан унчукпаста, Кичӱ-бий анча-мынча алаҥсыган, jе оноҥ улу тынып, бек сананган бойы jолго ууланып чыкты."], "p": 241}, {"t": "text", "c": ["— Сени элчи эдип кӧстӧп jадым! — деп, каан ээчиде кыйгырды."], "p": 242}]}