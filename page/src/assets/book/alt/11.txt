{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХI", "p": 243}, {"t": "text", "c": ["Каан бу тушында оныҥ айтканын, чындап та, кыйалта jогынаҥ бӱдӱрерин некегендий кеберлӱ отурган."], "p": 243}, {"t": "text", "c": ["«Jок, бу jаан улус башка ла бӱткен албаты» деп, Кичӱ-бий jолой бойына айдынып бараткан."], "p": 244}, {"t": "text", "c": ["Экинчи планетада коркышту jамыркак таҥма jаткан."], "p": 246}, {"t": "text", "c": ["— О, мени тоойтон кӱлӱк бу jеде конгон турбай! — деп, ол Кичӱ-бийди кӧрӱп-кӧрбӧй, узактаҥ ла кыйгырып чыкты."], "p": 247}, {"t": "text", "c": ["Мактанчактар ончосы андый, улус jаҥыс ла олорды ла кӧрӱп, кайкап бошобой турган деп бодоп jат. — Jакшылар ба! — деп, Кичӱ-бий оныла эзендешти. — Бу слердиҥ шляпагарды киши кайкаар, кандый саҥ башка."], "p": 249}, {"t": "text", "c": ["— Онысы меге кекип турарына керектӱ — деп, мактанчак jартады.", "— Улус мени уткугылап турганда, башты кекип эзендешерге келишип jат.", "Jе качашып, бери кем де келбес болды."], "p": 250}, {"t": "text", "c": ["— Чын эмеш пе? — деп, Кичӱ-бий эш-неме оҥдобой сурады."], "p": 251}, {"t": "text", "c": ["— Колыҥды чабынсаҥ — деп, мактанчак айтты."], "p": 252}, {"t": "text", "c": ["Кичӱ-бий алаканын эмеш-умаш чабыштырып ийди.", "Мактанчак шляпазын суурып, быйанын кемсинген аайлу айдынгандый, башын кекип турды."], "p": 253}, {"t": "text", "c": ["«Мында, карган каандыйына кӧрӧ, кунукчыл эмес, оҥду эмтир» — деп, Кичӱ-бий сананды. Ол база катап колын чабыштырып ийерде, мактанчак дезе катап ла шляпазын чупча тартып, бӧкӧйӧҥдӧп турды."], "p": 254}, {"t": "text", "c": ["Мынайда беш минутка улала береде, Кичӱ-бийдиҥ кӱӱнине чек тийе берди. — Бу шляпа jерге тӱшпес канайткан кайпак, айса оны улам ла суурып, ойто кийип туратан jаҥду неме бе? — деп, ол сурады."], "p": 256}, {"t": "text", "c": ["Jе мактанчак оны укпады.", "Мактанчак улуска мактаҥ ӧскӧ не де угулбайтан эмей. — Сен чын ла мениҥ коркышту тоочы-сӱӱчим бе? — деп, ол Кичӱ-бийдеҥ сурады."], "p": 258}, {"t": "text", "c": ["— Тоойтон дегени не?"], "p": 259}, {"t": "text", "c": ["— Тоойтон дегени — ол бу планетада менеҥ jараш, менеҥ бай, менеҥ санаалу, менеҥ артык кем де jок деп бодогоны, jаратканы, мени кӧдӱретени болуп jат."], "p": 260}, {"t": "text", "c": ["— Jе, сениҥ планетаҥда сенеҥ ӧскӧ кем де jок ине!"], "p": 261}, {"t": "text", "c": ["— Андый да болсо, сен jаҥыс мени де кӧӧркӧп-кӧӧрӧп мактасаҥ, jӱрегим сӱӱнсин!"], "p": 262}, {"t": "text", "c": ["— Мен сени кӧрӱп, кайкап турум — деп, Кичӱ-бий эки ийинин кызынып унчукты, — jе сеге оноҥ кандый сӱӱнчи?"], "p": 263}]}