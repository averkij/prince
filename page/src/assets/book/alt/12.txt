{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХII", "p": 264}, {"t": "text", "c": ["Анайда айдала, ол тоочы-мактанчактаҥ тууралап, капшай ла меҥдеп качты."], "p": 264}, {"t": "text", "c": ["«Jок, чындап та, jаан улустар чек саҥ ла башка бӱткен албаты» — деп, ол jолой ачык-jарык сананып бараткан."], "p": 265}, {"t": "text", "c": ["Оноҥ ары учурашкан планетада аракысак киши jаткан эмтир.", "Кичӱ-бий ондо узак та болбогон, jе кӱӱни чек ӱреле берген."], "p": 267}, {"t": "text", "c": ["Кичӱ-бий бу планетага келерде, аракысак киши алдында jергелей турган камык черӱдий куру ла толо шилдерди аjыктап, унчукпай, тӱлтӱйип калган отурды. — Сен мында нени кылып отурыҥ? — деп, Кичӱ-бий сураган."], "p": 269}, {"t": "text", "c": ["— Ичип отурым — деп, аракычы кимиренген."], "p": 270}, {"t": "text", "c": ["— Нениҥ учун?"], "p": 271}, {"t": "text", "c": ["— Ундуйын деп. — Нени ундуйын деп? — Кичӱ-бий сураган, ого бу аракысак ачымчылу боло берди."], "p": 273}, {"t": "text", "c": ["— Уйадымды ундуйын деп. — Ол бараксан чынын айдынып, башын салактадып ийди."], "p": 274}, {"t": "text", "c": ["— Недеҥ уйалып турган болотоҥ? — деп, Кичӱ-бий сурады, оныҥ кӧӧркийге болушар кӱӱни келди."], "p": 275}, {"t": "text", "c": ["— Ичишимнеҥ уйаладым! — деп, аракычы айда салды, мыныҥ кийнинде оноҥ сӧс чыкпайтаны jарт болгон."], "p": 276}]}