{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХIII", "p": 277}, {"t": "text", "c": ["Эш-неме аайлап болбогон, алаҥ кайкап калган Кичӱ-бий jолына оноҥ ары кӧндӱкти. «Jок, чындап та, бу jаан улус чек саҥ ла башка бӱткен албаты» деп, ол jолой сананып баратты."], "p": 278}, {"t": "text", "c": ["Тӧртинчи планетаны керек-jарагы баштаҥ ашкан эр ээлептир.", "Ол ач-амырын билбейтен коркышту быжу киши де, оныҥ учун Кичӱ-бийдиҥ келгенин де сеспеди, баш кӧдӱрбей иштенип отурганы да тыҥ."], "p": 280}, {"t": "text", "c": ["— Jакшылар ба — деп, Кичӱ-бий эзен-менди сурады.", "— Слердиҥ папирозоор ӧчӱп калтыр."], "p": 281}, {"t": "text", "c": ["— Ӱчке экини кошсо, беш.", "Бешке jетини кошсо, он эки.", "Он экиге ӱчти кошсо, он беш.", "Jакшы, jакшы ба.", "Он бешке jетини кошсо, jирме эки.", "Jирме экиге алтыны кошсо, jирме сегис.", "Сереҥке чагарга да чӧлӧӧ jок.", "Jирме алтыга бешти кошсо, отус бир.", "Ух-х!", "Айдарда, бастырасы беш jӱс бир миллион алты jӱс jирме эки муҥ jети jӱс отус бир."], "p": 282}, {"t": "text", "c": ["— Беш jӱс миллион не?"], "p": 283}, {"t": "text", "c": ["— А? Сен эмдиге мында ба?", "Беш jӱс миллион… Билбезим, не дегени ол…", "Ишим коркышту кӧп! Мен сооттоп отуратан киши эмезим, калырашарга бош jок!", "Экиге бешти кошсо, jети…", "— Беш jӱс миллион не? — деп, Кичӱ-бий катап сурады: ол бир ле немени сурап баштады ба, оноҥ ойто каруусын албаганча, токынаар jаҥду эмес."], "p": 284}, {"t": "text", "c": ["Керек-jаракту киши башын кӧдӱрди:"], "p": 285}, {"t": "text", "c": ["— Бу планетада jуртап jатканым бешен тӧрт jыл болды, оноҥ бери меге jӱк ле ӱч катап чаптык эткендер.", "Баштап тарый, jирме эки jыл мынаҥ озо, та кайдаҥ да бир ат-коҥус учуп келген.", "Ол аайы-башы jок табыш чыгарарда, мен кошорында тӧрт катап jастыра эткем.", "Экинчи тарый, он бир jыл мынаҥ озо, сарсуум сайылып оорыган.", "Отурып иштегенимнеҥ улам.", "Туруп базарга менде бош jок. Мен сооттоп билбейтем. ӱчинчи тарый… ол бу!", "Айдарда, бастырасы беш jӱс миллион…", "— Беш jӱс миллион не?"], "p": 286}, {"t": "text", "c": ["Каруусын jандырар керек, оноҥ ӧскӧ бу неме ого амыр бербейтен эмтир деп, иши-тошы кӧп киши оҥдогон болгодый."], "p": 287}, {"t": "text", "c": ["— Кейде кезикте каа-jаада кӧрӱнип турар, jе андый кичине-ек немелер, беш jӱс миллион…"], "p": 288}, {"t": "text", "c": ["— Ол не болотон андый, чымылдар ба?"], "p": 289}, {"t": "text", "c": ["— Jо-ок, кичине-ек, jылтырашкан немелер."], "p": 290}, {"t": "text", "c": ["— Адарулар ба?"], "p": 291}, {"t": "text", "c": ["— Jо-ок дейдим, jок. Кичинек, кӱмӱштий суркурашкан немелер. Кашы ла jалку олорды кӧрсӧ лӧ, шӱӱнип, санана беретен.", "Мен дезе сооттоп билбейтем. Меге болор-болбос кей сананарга бош jок."], "p": 292}, {"t": "text", "c": ["— А-а, jылтыстар ба?"], "p": 293}, {"t": "text", "c": ["— Ийе-ийе. Jылтыстар."], "p": 294}, {"t": "text", "c": ["— Беш jӱс миллион jылтыс па? Сен олорло не урушып турган болотоҥ?"], "p": 295}, {"t": "text", "c": ["— Беш jӱс миллион алты jӱс jирме эки муҥ jети jӱс отус бир.", "Мен сооттоп билбейтем, чокум тоо сӱӱйтем."], "p": 296}, {"t": "text", "c": ["— Бу ал-тӱмен jылтысла урушып, сен нени кылып турган киши?"], "p": 297}, {"t": "text", "c": ["— Нени эдип тургам ба?"], "p": 298}, {"t": "text", "c": ["— Ийе."], "p": 299}, {"t": "text", "c": ["— Нени де этпей jадым. Мен олордыҥ ээзи эдим."], "p": 300}, {"t": "text", "c": ["— Jылтыстардыҥ ээзи бе? — Ийе."], "p": 302}, {"t": "text", "c": ["— Jе мен бир каанга jолуккан эдим, ол…", "— Каандар нениҥ де ээзи эмес.", "Олор jаан ла болсо, башкарып jат.", "Мынысы чек башка керек."], "p": 303}, {"t": "text", "c": ["— Jе ол jылтыстардыҥ ээзи болуп сен кайдатаҥ?"], "p": 304}, {"t": "text", "c": ["— Бай болойын деп."], "p": 305}, {"t": "text", "c": ["— Бай болуп кайдатаҥ?"], "p": 306}, {"t": "text", "c": ["— База кем-кем jаҥы jылтыстар ачса, олорды садып аларга."], "p": 307}, {"t": "text", "c": ["«Бу мыныҥ шӱӱлтеси байагы аракычыга чала тӱҥей эмтир» деп, Кичӱ-бий ичинде сананды."], "p": 308}, {"t": "text", "c": ["Оноҥ база ла сурулап баштады:"], "p": 309}, {"t": "text", "c": ["— А jылтыстарды канайда ээленетен jаҥду неме?"], "p": 310}, {"t": "text", "c": ["— Jылтыстар кемниҥ? — деп, эпчил киши кимиректенди."], "p": 311}, {"t": "text", "c": ["— Билбезим.", "Кемдийи де эмес."], "p": 312}, {"t": "text", "c": ["— Айдарда, менийи, не дегешин, мыны элдеҥ озо таап сананган киши мен."], "p": 313}, {"t": "text", "c": ["— Энчиленерге бу арай ас."], "p": 314}, {"t": "text", "c": ["— Андый эмей аа.", "Ээзи jок алмаз тапсаҥ, ол сенийи. Сен ээзи jок ортолык ачсаҥ, ол сенийи. Сениҥ башыҥа элдеҥ озо кандый бир шӱӱлте кирсе, сен ого патент алып jадыҥ: ол сениҥ.", "Мен jылтыстардыҥ ээзи не болуп турганым дезеҥ, jылтыстарды менсинип алатаны керегинде менеҥ озо кем де сананбаган."], "p": 315}, {"t": "text", "c": ["— Онысы чып-чын — деп, Кичӱ-бий jӧпсинди.", "— Jе сен олорло нени кылыырыҥ?"], "p": 316}, {"t": "text", "c": ["— Олорды ээленип jадым — деп, эпчил кӱлӱк каруун берди.", "— Олорды тоолоп койоло, катап ла тоолойдым.", "Бу сӱреен кӱч иш.", "Jе мен сооттоп билбейтем, ач-амырым jок киши."], "p": 317}, {"t": "text", "c": ["Jе мындый каруу Кичӱ-бийге чала ас кӧрӱнди."], "p": 318}, {"t": "text", "c": ["— Мен торко арчуулду болсом, оны мойныма ороп алала, бойымла кошо апарар аргам бар — деп, ол айтты. — Менде чечек бар болгон болсо, мен оны ӱзӱп, бойымла кошо база апарар аргам бар.", "Сен дезе jылтыстарды анайып апарып албазыҥ ине!"], "p": 319}, {"t": "text", "c": ["— Jогы jок ло, jе мен олорды банкка салып койор аргам бар."], "p": 320}, {"t": "text", "c": ["— Канайып?"], "p": 321}, {"t": "text", "c": ["— Шак мынайып: менде канча jылтыс, ончосын чаазынга бичийдим. Ойндо ол чаазынды кайырчакка салып, оны jаап койодым, эптӱ-тапту неме."], "p": 322}, {"t": "text", "c": ["— Ол ло бо?"], "p": 323}, {"t": "text", "c": ["— Меге ол болор."], "p": 324}, {"t": "text", "c": ["«Jилбилӱ! — деп, Кичӱ-бий сананды. — Керек дезе, эмеш чӧрчӧккӧ jуук, угарга солун. Jе андый да болсо, сӱрекей ле учурлу мында не де jок эмей»."], "p": 325}, {"t": "text", "c": ["Неси учурлу, неси учурлу эмес — оны Кичӱ-бий jаан улустаҥ чек башка, бойындыйынча оҥдоп турган."], "p": 326}]}