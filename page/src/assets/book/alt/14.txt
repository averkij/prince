{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХIV", "p": 327}, {"t": "text", "c": ["— Менде чечек бар — деп, ол эрмегин улалткан, — кӱн ле сайын таҥ эртен мен оны сугарып турадым. ӱч вулканым бар, jети конуп олорды арчып турадым. ӱчӱлесин арчыйдым, ӧчӱп калганын да арчыйдым.", "База не болуп калбас.", "Мен олордыҥ ээзи болгоным вулкандарыма да, чечегиме де тузалу.", "Jылтыстарга дезе сенеҥ кандый да туза болуп турганы jок…", "Эпчил кӱлӱк удура нени-нени айдайын дезе де, jе айдатан сӧзи табылбай, оозы ачык отура калган. Кичӱ-бий оноҥ ары атанды."], "p": 327}, {"t": "text", "c": ["«Jок, jаан улус, чындап та, киши кайкаар албаты» деп, jолой ол ачык-jарык сананып бараткан."], "p": 328}, {"t": "text", "c": ["Бешинчи планетада анчада ла jилбилӱ болуптыр. Ол байагыларынаҥ эҥ оогошы туру.", "Мында сок jаҥыс jула-jарыткыш ла кымынчы бар эмтир.", "Кӧк теҥери тӱбинде кӧскӧ илинбес эҥ оогош планетада шил-jула ла кымынчы не керектӱ болгонын Кичӱ-бий чат ла оҥдоп албады. Jе ол мынайда сананып калган: «Айса болсо, бу киши кемге-кемге, чындап та, каткымчылу кӧрӱнер. Jе ол каанга, мактанчакка, jӧӧжӧгӧ кӧҥкӧрӧ jыгылып jӱрген астамчыга, аракысакка кӧрӧ, чик jок артык, оны шоодып айдарга jарабас. Оныҥ ишинде кандый да болсо бир учур бар.", "Ол jулазын камысканда, база бир чолмон эмезе чечек jарый тӱшкен немедий.", "Качан ол jуланы ӧчӱрип ийгенде, база бир чолмон эмезе чечек уйуктай бергендий кӧрӱнер."], "p": 331}, {"t": "text", "c": ["Бу jакшынак иш. Бу иш, чындап та, кеен ле jараш, шак оныҥ учун керектӱ»."], "p": 332}, {"t": "text", "c": ["Онойып сананган бойы, бу эҥ ле оогош планетага jуукташып келеле, кымынчыны тооп турганын кӧргӱзип, башын кекип ийди. — Jакшы ба — деп, ол эзендешти. — Сен бу jулаҥды не ӧчӱрип ийдиҥ?"], "p": 334}, {"t": "text", "c": ["— Jӧп андый — деп, кымынчы айтты.", "— Эзен-менди."], "p": 335}, {"t": "text", "c": ["— Бу кандый jӧп эди?"], "p": 336}, {"t": "text", "c": ["— Jуланы ӧчӱрип туратан jӧп.", "Анайып айдала, ол шил-jуланыҥ одын катап ок камысып ийди."], "p": 338}, {"t": "text", "c": ["— Jуланы эмди ойто не камысып ийдиҥ?"], "p": 339}, {"t": "text", "c": ["— Jӧп андый — деп, кымынчы такып айтты."], "p": 340}, {"t": "text", "c": ["— Чек оҥдобой турум — деп, Кичӱ-бий актусынаҥ айдынды."], "p": 341}, {"t": "text", "c": ["— Оҥдобойтон неме jок — деп, кымынчы каруу берет. — Jӧптий ле jӧп. Амыр-менди."], "p": 342}, {"t": "text", "c": ["Анайып айдала, jуланы база ла ӧчӱрип ийди."], "p": 343}, {"t": "text", "c": ["Оноҥ чаҥмак кызыл арчуулла маҥдайыныҥ терин арчып тура, мынайда эрмектенди:"], "p": 344}, {"t": "text", "c": ["— Бу мениҥ ишим база кӱч ле.", "Бир тушта мыныҥ тузазы бар болгон. Мен jуланы таҥ атканда ӧчӱрип, кӱн ашканда камызып туратам.", "Тӱште тыштанып алатан эдим, тӱнде уйуктап jадатан эдим. — Оныҥ кийнинде jӧпти кубултып салган ба? — Jӧп кубулбаган, ол ло бойы арткан — деп, кымынчы комудап айдынды. — Jе чак деп неме шак ла оныҥ шылтусында эмей!", "Мениҥ планетам jылдыҥ ла сайын там ла там тыҥыда айланар болды, jӧп дезе байагы аайынча ӧскӧртилбей jат."], "p": 346}, {"t": "text", "c": ["— Эмдигенче андый ба? — деп, Кичӱ-бий сурады."], "p": 347}, {"t": "text", "c": ["— Эмдигенче андый. Планета бир минутка бир катап айланып келет, менде амыраар ӧй чек jок, минут ла сайын мен jуланы камысып-ӧчӱрип, ӧчӱрип-камысып ла бошобой турадым."], "p": 348}, {"t": "text", "c": ["— Кандый солун!", "Айдарда, сениҥ бир тӱшиҥ бир ле минутка элес эдип калатан турбай!"], "p": 349}, {"t": "text", "c": ["— Солун ла неме jок — деп, кымынчы чала тарынып айтты.", "— Бис экӱ эрмектешип турганыстаҥ бери бир ай болуп калды."], "p": 350}, {"t": "text", "c": ["— Бир ай дейсиҥ бе?!"], "p": 351}, {"t": "text", "c": ["— Андый эмей база. Отус минут.", "Отус кӱн.", "Эзен-эзен!"], "p": 352}, {"t": "text", "c": ["Анайып айдала, ол jуланы катап ла камысты."], "p": 353}, {"t": "text", "c": ["Кичӱ-бий кымынчыны аjыктап турды, бойыныҥ сӧзине бышу болгон учун бу киши ого там ла там jарай берди. Кичӱ-бийдиҥ санаазына качан да ол бойы кӱнниҥ ашыдын катап-катап кӧрӧргӧ болуп, отургышты улам ла ичкери jылдыра-jылдыра, планетасын айланып келетен тушы кирди.", "Шак оныҥ шылтусында наjызына болушар кӱӱни тутты. — Бери ук — деп, ол кымынчыга айтты. Мен бир сӱме билерим: качан кӱӱнзезеҥ ле тыштанып аларыҥ…", "— Мениҥ амыраар кӱӱним сӱре ле келип jат — деп, кымынчы айтты."], "p": 355}, {"t": "text", "c": ["Сӧзине бышу да болсо, jе jалку улус база бар эмей."], "p": 356}, {"t": "text", "c": ["— Сениҥ планетаҥ сӱрекей кичинек — деп, Кичӱ-бий сӧзин улалтты, — сен оны ӱч алтап айланып келгедийиҥ. Оныҥ учун кӱн ашпай, тӧбӧҥниҥ ӱстинде ле турар эдип сеге бир ле кирезинде базар керек. Тыштанып алайын дезеҥ, сен jаҥыс jерге токтобой, ичкери бас ла бас… ол тушта тӱштиҥ узуны сеге канча керек, анча ла кире турар… — Jе, оноҥ меге jаан туза jок — деп, кымынчы айтты.", "— Мен ончосынаҥ тыҥ уйуктаарын сӱӱйдим."], "p": 358}, {"t": "text", "c": ["— Андый болсо, сениҥ керегиҥ коомой эмтир — деп, Кичӱ-бий кымынчыга ичи ачып айтты."], "p": 359}, {"t": "text", "c": ["— Керегим коомой — деп, кымынчы айтты.", "— Jакшы болсын. Анайда айдала, ол jулазын база ла ӧчӱрип ийди."], "p": 361}]}