{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХV", "p": 363}, {"t": "text", "c": ["«Шак бу кишини — деп, Кичӱ-бий jолына кӧндӱгип барадып, бойына айдынып турат, — шак ла бу кишини байагы каан да, мактанчак та, jӧӧжӧгӧ ачкӧс астамчы да — ончолоры jаман кӧрӧр эди.", "Jе, мен бодозом, олордоҥ сок ло jаҥыс бу киши оҥду. Мынысы ол, айса, jаҥыс акту бойы учун сананбай турганынаҥ улам андый». Кичӱ-бий улу тынып: «Меге наjы болотон киши шак бу — деп, ичинде сананган. — Jе оныҥ планетасы ӧткӱре кичинек.", "Эки киши баткадый эмес…».", "Бу кайкамчылу планетага кайра тартылып калганыныҥ база бир шылтагы: анда кӱнниҥ ашыдын бир конокко бир муҥ тӧрт jӱс тӧртӧн катап кӧрӱп алгадый болгонын Кичӱ-бий акту бойына да айдарынаҥ айап, акту бойынаҥ каран туйка сананып бараткан."], "p": 364}, {"t": "text", "c": ["Алтынчы планета бешинчисинеҥ он такып jаан эмтир.", "Мында калыҥ-калыҥ бичиктер бичип турган бир карган jуртаптыр. Ол Кичӱ-бийди кӧргӧн лӧ тарый кыйгырды:"], "p": 366}, {"t": "text", "c": ["— Кӧрсӧгӧр дӧ!", "Jорукчы киши jедип келди! Кичӱ-бий тыныш алынайын деп столго jууктай отурды. Ол канча кире jол ӧтпӧди деп айдар!"], "p": 368}, {"t": "text", "c": ["Арыганы да jолду. — Сен кайдаҥ келдиҥ? — деп, карган оноҥ сурады."], "p": 369}, {"t": "text", "c": ["— Мындый калыҥ бу не бичик? — деп, Кичӱ-бий удура сурады.", "— Бу jерде слер нени эдип отурган киши?"], "p": 370}, {"t": "text", "c": ["— Мен географ эдим — деп, карган каруузын jандырды."], "p": 371}, {"t": "text", "c": ["— Географ дегени неси?"], "p": 372}, {"t": "text", "c": ["— Географ дегени талайлар, суулар, туралар, туулар ла чӧлдӧр кайда турганын билеечи ӱредӱлӱ киши."], "p": 373}, {"t": "text", "c": ["— Сӱреен солун эмтир! — деп, Кичӱ-бий кайкады.", "— Jаан иш бӱдӱрип турган киши эмтиреер! Анайда айдала, ол географтыҥ планетасын аjыктап кӧрди. Мындый кеен планетаны ол бу чагында кӧргӧлӧк эмей."], "p": 375}, {"t": "text", "c": ["— Слердиҥ планетагар сӱреен jараш эмтир — деп, ол айтты. — Мында теҥис бар ба?"], "p": 376}, {"t": "text", "c": ["— Онысын мен билбезим — деп, географ каруузын jандырды."], "p": 377}, {"t": "text", "c": ["— О-о — деп, Кичӱ-бий кӱӱни сооп унчукты.", "— А туулар бар ба?"], "p": 378}, {"t": "text", "c": ["— Билбезим — деп, географ айдынды."], "p": 379}, {"t": "text", "c": ["— А городтор, чӧлдӧр, суулар?"], "p": 380}, {"t": "text", "c": ["— Мен онысын база билбезим."], "p": 381}, {"t": "text", "c": ["— Jе слер географ инеер!"], "p": 382}, {"t": "text", "c": ["— Шак андый — деп, карган jӧпсинди. — Мен географ, jорукчы эмезим.", "Jорукчылар jогына мен чек кыйналып отурадым.", "Городтордыҥ, суулардыҥ, туулардыҥ, теҥистердиҥ, талайлардыҥ ла чӧлдӧрдиҥ тоозын географтар алатан эмес.", "Географ иши кӧп киши болор, оныҥ сооттонып jоруктап jӱретен чӧлӧӧси jок.", "Ол кабинединеҥ чыкпайтан. Jе келген jорукчыларла ол тушташып, олордыҥ айдып бергенин бичип алат.", "Качан олордыҥ кашы бирӱси кандый бир солун неме куучындап берсе, географ оныҥ чын-тӧгӱнин билерге сурулап, jорукчы кей-киши бе, jок по деп jартына чыгып jат. — Оны jартап алып кайдатан?"], "p": 383}, {"t": "text", "c": ["— Кайдатан дейсиҥ бе?"], "p": 384}, {"t": "text", "c": ["Канай-эштеп jорукчы тӧгӱн неме айдып ӱрдӱртип койсо, географияда бичилгени ончосы булгалып калар деп, сен билип туруҥ ба?", "Качан jорукчы эмештеҥ ичинип турган болгошын, онысы база jаман."], "p": 385}, {"t": "text", "c": ["— Нениҥ учун jаман?"], "p": 386}, {"t": "text", "c": ["— Нениҥ учун дезе аракызак улустыҥ кӧзи айрыланып jат.", "Андый аракысак немениҥ сӧзине бӱдӱнген географ бир тууныҥ ордына эки туу турган деп темдектеп салар."], "p": 387}, {"t": "text", "c": ["— Шак андый бир кишини мен кӧргӧм. Оноҥ коомой jорукчы болор эди — деп, Кичӱ-бий эске алынды."], "p": 388}, {"t": "text", "c": ["— Болсо до болор.", "Андый таҥмалар кӧп эмей. Jе качан jорукчы бышу ла тӧп киши болуп чыкса, оныҥ ачканын шиҥдеп кӧргӱлеп jат."], "p": 389}, {"t": "text", "c": ["— Канайда шиҥдегилеп jат? Кӧрӧргӧ атанып jат па?"], "p": 390}, {"t": "text", "c": ["— Jок, кайдаҥ.", "Анайып шиҥдейтени jаан качалаҥду болор эмей.", "Jорукчы ачканын керелеп берсин деп некеп jадылар.", "Темдектесе, ол бир jаан тайга ачкан болды ба, оноҥ jаан-jаан таштар алып келсин."], "p": 391}, {"t": "text", "c": ["Географ кенетийин санаа алынып, jӱрексиреп чыкты:"], "p": 392}, {"t": "text", "c": ["— Сен бойыҥ да jорукчы инеҥ! Узак jердеҥ келгеҥ!", "Тӧрӧл планетаҥ керегинде айдып бер! Анайда эрмектенип, географ калыҥ ном-бичигин ачып, карандашты учап алды.", "Jорукчылардыҥ куучынын озо баштап карандашла бичийтен jаҥду. Качан jорукчы бойыныҥ куучынын чын деп керелеп чыккан кийнинде, jаҥыс ла ол тушта черийнеле бышулап бичиирге jараар."], "p": 394}, {"t": "text", "c": ["— Мен угуп турум, куучында — деп, географ айтты."], "p": 395}, {"t": "text", "c": ["— Jе мениҥ планетамда киши ле тыҥ соныркап угатан неме jок — деп, Кичӱ-бий кемсинип эрмектенди. — Андагы бар неме оп-оогош, кип-кичинек. ӱч вулкан бар.", "Экӱси бурлап jат, бирӱси туку качан ӧчӱп калган.", "Jе ӧчӱп ле калган деп тыҥ ишенерге jарабас, киши мында jоруктап jӱрерде, анда не болуп калбас!", "— Чын, не ле болордоҥ маат jок — деп, географ jӧмӧди."], "p": 396}, {"t": "text", "c": ["— Ойндо менде бир чечек бар."], "p": 397}, {"t": "text", "c": ["— Чечектерди бис темдектебейтенис — деп, географ чокумдады."], "p": 398}, {"t": "text", "c": ["— Jе нениҥ учун?!", "Олордоҥ jараш jер ӱстинде не де jок ине! — Не дезе, чечектер эфемерге келишип jат."], "p": 400}, {"t": "text", "c": ["— Эфемер дегени не?"], "p": 401}, {"t": "text", "c": ["— География аайынча номдор — jер ӱстинде эҥ баалу бичиктер эди — деп, географ jартап баштады.", "— Олор качан да эскирбейтен.", "Туу ордынаҥ кӧчкӧнин кем уккан, андый учурал каа-jаада ла болуп jат.", "Эмезе теҥис соолгонын кем кӧргӧн!", "Бис мӧҥкӱлик ле кубулбас немелер керегинде бичип jадыбыс."], "p": 402}, {"t": "text", "c": ["— Jе ӧчӱп калган вулкан ойгонып келер аргалу — деп, Кичӱ-бий оныҥ эрмегине jара киришти.", "— Мениҥ де билерге турганым «эфемер» дегени не?"], "p": 403}, {"t": "text", "c": ["— Вулкан ӧчкӧни-ӧчпӧгӧни биске, географтарга, керек jок — деп, географ айтты. — Биске учурлу неме: кыр. Ол ӧскӧрбӧй jат. — Jе jартазаар: «эфемер» дегени не? — деп, Кичӱ-бий катап ла сурады. Ол андый jаҥду да: бир ле сурулап баштаган немезин jартап албаганча, токтобос."], "p": 405}, {"t": "text", "c": ["— Эфемер деп jаан удабай, jоголып калатан удурум немелерди адап jат."], "p": 406}, {"t": "text", "c": ["— Айдарда, мениҥ де чечегим удабай jоголып калат эмеш пе?"], "p": 407}, {"t": "text", "c": ["— Андый эмей аа."], "p": 408}, {"t": "text", "c": ["«Мениҥ сӱӱнчим ле jарашайым jӱрӱми кыска турбай — деп, Кичӱ-бий ичинде кородоп айдынды, — ого ӱзеери ондо тӧрт тегенегинеҥ ӧскӧ коруланар не де jок.", "Мен дезе оны таштап, jоруктай бергем, ол анда, ээн планетада, сок jаҥыскан!»", "Шак бу тушта таштап барган чечегине оныҥ ичи баштапкы ла катап ачып, чым эдип калды.", "Jе ол ачусын jашырып, эр бойын тудунып:"], "p": 409}]}