{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХVI", "p": 410}, {"t": "text", "c": ["— Мен эмди кайсы алтайды кӧстӧп атанайын, слер кандый jӧп бергейеер не? — деп, географтаҥ сурады."], "p": 410}, {"t": "text", "c": ["— Jер деп планетага бар — деп, географ айткан. — Оныҥ jаман ады-чуузы чыкпаган эди.", "Кичӱ-бий jолына там кӧндӱкти, jе эмди оныҥ ал-санаасы сок jаҥыс арттып калган гӱл-чечекте эди. Анайып, оныҥ келген jетинчи планетасы Jер болды."], "p": 413}, {"t": "text", "c": ["Jер тегин андый планета эмес эмей!", "Анда jӱс он бир каан (бого, ол тоодо, кара негырлердийи база кирип jат), jети муҥ географ, тогус jӱс муҥ jӧӧжӧгӧ ачкӧс астамчы, jети jарым миллион мактанчак, ӱч jӱс он бир миллион jамыркак бар эмтир — бастырасын бириктире чоттоп, текши тоозын алгайсын, эки миллиардка jуук jаан улус."], "p": 414}, {"t": "text", "c": ["Jер-jиҥис канча кирелӱ jаан болгоны слерге jарт болсын деп мындый темдек эдейин: электричество табылгалактаҥ озо текши алты тала-континентте кымынчылардыҥ бӱткӱл черӱзин — тӧрт jӱс алтан эки муҥ беш jӱс он бир кишини тударга келишетен."], "p": 415}]}