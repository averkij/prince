{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХVII", "p": 416}, {"t": "text", "c": ["Туурасынаҥ кӧргӧндӧ, бу сӱрекей кайкамчылу билдиретен.", "Бу черӱниҥ кыймыгы торт ло балет-бийе дегедий бодолып, эҥ чокум ритмниҥ аайыла башкарынып турган.", "Элдеҥ озо Jаҥы Зеландия ла Австралияныҥ кымынчылары чыгатан.", "Олор jулаларын jарыткылап койоло, уйуктаарга jадатан.", "Олорды ээчий Кытайдыҥ кымынчыларына сандырашар ӧй jедетен. Бийелеп ийеле, олор кӧшӧгӧ ашыра база jылыйгылап калар.", "Ойндо Арасей ле Индияныҥ кымынчыларына иш башталатан. Ойндо Африка ла Европада jулалар камысыла беретен.", "Оноҥ —Тӱштӱк Америкада. Арт учында — Тӱндӱк Америкада.", "Олор качан да jастырбайтан, сценага кем де ӧйинеҥ озо чыкпайтан.", "Мыны кӧрӧргӧ, чындап та, сӱрекей солун ла кайкамчылу болгон деп чынын айдар керек."], "p": 416}, {"t": "text", "c": ["Jаҥыс ла Тӱндӱк ле Тӱштӱк полюстарда сок jаҥыс шил-jулазын jарыдатан эки кымынчы коот ло jайым jуртаган: олорго бу ишке jылына jӱк ле эки такып тыҥ сандыраш jогынаҥ чыгатан."], "p": 417}, {"t": "text", "c": ["Коркышту тилгереги тудуп келгенде, кезикте эрик jокто киши тӧгӱнденип те ийген турар.", "Шак анайып кымынчылар керегинде куучындап jада, мен чындыктаҥ бир эмеш тууралай бертирим. Бистиҥ Jер-jиҥисти jакшы билбейтен улус мыны угала, планетабыс керегинде саҥ тескери оҥдомол албазын деп чала чочып турум.", "Улустар Jер ӱстинде сӱрекей ле кӧп jер ээлебей jат.", "Оныҥ эки миллиардка шыдар эл-jоны, jуунга чылап, jуулып келеле, бир jерге шаала тура бергейсин, олор ончо-jаба узуны-туурасы jирме милдеҥ ашпас jерге бада берер эди.", "Бӱткӱл кишиликти Тымык теҥистиҥ бир кичинек ле деген ортолыгына чогуп алар аргалу."], "p": 419}, {"t": "text", "c": ["Мынайып айтсагар, jаан улус слерге бӱтпези jарт.", "Олор бойлорын камык jер ээлеп турганыс деп бодогылап jат."], "p": 420}, {"t": "text", "c": ["Олор бойлорына баобабтардый jаан ла улуркак кӧрӱнетен болбайсын.", "Слер дезе олорло бу керегинде тыҥ керчешпей, олорго чокум чот ӧткӱрип ийзин деп jӧп берсегер, олор карын jарадып угар. Олорго сипра-тоо ло дегенин угарга кереес, jакшысынып, торт ло jантыгынаҥ jада берерге туратанын билбейтен бедеер.", "Jе слер андый арифметикага кайран ӧйди тегин коротпогор. Оноҥ бир де туза jок.", "А слер онысы jогынаҥ да меге бӱдӱп jадыгар."], "p": 421}, {"t": "text", "c": ["Учы тӱбинде Jерге келип, Кичӱ-бий бир тынар-тынду немеге учурабай, алаҥ кайкады.", "Ол, керек дезе, jастырала, кандый бир ӧскӧ планетага азып-тозуп тӱштим эмеш пе деп те сананып калды. Jе бу ӧйдӧ jанындагы кумакта чала ай-сары ӧҥдӱ, тегерийте кӱрмелеле jаткан амыйтан-неме кыймык этти."], "p": 422}, {"t": "text", "c": ["— Jакшы ба — деп, Кичӱ-бий бодоштыра эзендешти."], "p": 423}, {"t": "text", "c": ["— Jакшы, jакшы ба — деп, удура jылан унчукты."], "p": 424}, {"t": "text", "c": ["— Кайсы планетага келип тӱшкен киши мен?"], "p": 425}, {"t": "text", "c": ["— Jерге — деп, jылан айтты. — Африкага."], "p": 426}, {"t": "text", "c": ["— Чын ла ба? А не, Jерде улус jок по? — Бу чӧл. Чӧлдӧ кем де jуртабай jат.", "Jе Jер бойы сӱрекей jаан."], "p": 428}, {"t": "text", "c": ["Кичӱ-бий ташка отурып, каҥкайып ӧрӧ кӧрӱп, кӧктиҥ тӱбин кӧспӧктӧди."], "p": 429}, {"t": "text", "c": ["— Jылтыстар нениҥ учун jылтылдап-суркурашып турганын билерге санангам — деп, ол санааркап эрмектенди. — Байла, ар-киши бойыныҥ jылтызын озолу-соҥду танып таап турсын деп, олор jарык чачып мелтирешетен болор.", "Кӧрсӧҥ дӧ, туку ол мениҥ планетам! Шак ла бистиҥ ӱстибисте…", "Jе ого jетире кандый бийик, кандый узак!"], "p": 430}, {"t": "text", "c": ["— Jараш планета эмтир — деп, jылан айдат.", "— Jе сен мында, Jерде, нени эдейин деп."], "p": 431}, {"t": "text", "c": ["— Мен чечегимле ӧӧркӧшӧлӧ, бери келгем — деп, Кичӱ-бий агын-чегин айдып берди."], "p": 432}, {"t": "text", "c": ["— Аа, андый керек турбай…", "Экӱлеси кесек ӧйгӧ кыҥыс этпей, тым боло бердилер."], "p": 433}, {"t": "text", "c": ["— Jе улустар кайда не? — деп, Кичӱ-бий анча-мынча болбой туруп, чала jоксынып сурады.", "— Кандый да болсо, чӧлдӧ база эрикчил ле эмтир…", "— Jок, кишилер ортодо тӱҥей ле андый ок эрикчил — деп, jылан билееркеди. Кичӱ-бий оны лаптап аjыктап айтты:"], "p": 435}, {"t": "text", "c": ["— Сен база саҥ ла башка амыйтан. Сабардаҥ jоон эмес…", "— Андый да болсом, менде каанныҥ сабарынаҥ артык ийде бар — деп, jылан jӧпсинбей айткан."], "p": 436}, {"t": "text", "c": ["Кичӱ-бий кӱлӱмсиренип ийди:"], "p": 437}, {"t": "text", "c": ["— Сениҥ андый сӱрекей кӱчиҥ неде? Бут-кол jок сенде. Сениҥ jоруктап та jӱрер аргаҥ jок…", "— Мен сени кандый да кереп jетирбес jерге jетиргедийим — деп, jылан айдала, Кичӱ-бийдиҥ jодозына алтын билек чилеп ороло берди. — Мениҥ тийген не ле киши, кандый да атту-чуулу кӱлӱк болзын, бай jок, чыккан jерине кыйалта jок бурылып jанар jаҥду — деп, jылан эрмектенет. — Jе сен ару бала, сен jылтыстаҥ келгеҥ, кӧк чолмонноҥ бери тӱшкеҥ…", "Кичӱ-бий каруузын jандырбады."], "p": 440}, {"t": "text", "c": ["— Сени кӧрӱп, ичим ачыйт — деп, jылан куучынын улалтат ла. — Сен бу таштый кату Jерде чек уйан, сеге мында кӱч болор.", "Jе планетаҥды таштап барган кӱниҥди эске алынып, коркышту бууныгып, кунуга берсеҥ, мен бир болушты jетирерим.", "Мен сени…", "— Айтканыҥды оҥдодым, jакшы оҥдодым — деп, Кичӱ-бий ого удура унчукты.", "— Jе нениҥ учун сен сӱре ле чике айтпай jадыҥ?"], "p": 441}]}