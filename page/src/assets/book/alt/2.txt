{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "II", "p": 14}, {"t": "text", "c": ["Бу jӱрӱмимде тӧп санаалу jаан улуска база кӧп лӧ jолыктым.", "Олорло койын-колтык коштой болуп, база кӧп лӧ jӱрдим деп айдар керек. Олорды jакшы билип алдым.", "Jе андый да болсо, ичимде олор керегинде сананып jӱргеним jаш тушымнаҥ бери тыҥ ла куулганы jок."], "p": 14}, {"t": "text", "c": ["Арткандарына кӧрӧ, чала кӧгӱстӱ, сескир деп кӧрӱнген кандый бир jаан кишиге туштагамда, ого байагы 1-кы №-лӱ jуругымды чыгара тартып кӧргӱзетем — оны мен таштабай, бойымла кожо jаантайын алып jӱретем.", "Танышкан кишим, чындап та, нени-нени оҥдоп турган ба, jок по деп билер кӱӱним бар.", "Jе олор ончолоры «Бу шляпа турбай» деп каруузын jандыргылап турган.", "Мындый карууны угала, олорло jеек jыландар, jыш агаштар, jылтыстар керегинде куучындажар кӱӱним чӱрче ле соой беретен. Эмди мен олордыҥ билер кирезин кӧрӱп-ченеп алала, ого келиштире куучындажып jадым. Олорло бридж ле гольф ойын керегинде, политика ла галстуктар керегинде эрмек баштаар болсом, ол jаан улустар «Мындый керсӱ кишиле jолыгып таныштыс» дешкилеп, меге сӱреен сӱӱнижер.", "Мен дезе унчукпай, удура неме айтпай, jаҥыс ичимде ле каран, туйка кӱлӱмзиренип jӱредим. Анайып ла ачык-jарык куучындажар киши табылбай, мен jаҥыскандыра jадар болдым. Jе бир катап, алты jыл мынаҥ озо, арга jокто, Сахарада конорго келишти. Самолёдымныҥ моторында та неме де сынып калтыр.", "Кошо механик те, пассаширлер де jок, оныҥ учун канча да кире кӱч болсо, ончосын бойым jаҥыскан jазап кӧрӧйин деп санандым.", "Мен моторды эмезе jазап аларым, эмезе мында ӧлӧрим. Экӱниҥ бирӱси. Ичетен суум дезе jӱк ле бир неделеге jедер."], "p": 17}, {"t": "text", "c": ["Баштапкы тӱнди эбиреде муҥ чакырым кире jурт jок чӧлдиҥ кумагына jадып кондым.", "Кереби оодылып, теҥистиҥ ортозында такпайча салду да аргаданган киши мендий jаҥыскансырак деп бодолбос эмей.", "Jе таҥ эртеде мени кемниҥ де чичкечек ӱни ойгосты — кайкаганымды билген болсоор. Мындый табыш угулды: — Меге … кураш jурап берсеҥ. — А?… — Меге кураш jурап берсеҥ…", "Ӱстимде кӱкӱрт кӱркӱрегендий, чочып тура jӱгӱрдим.", "Кӧзимниҥ саҥын арчыдым. Эбиреде аjыктандым. Оноҥ кӧрсӧм, мени соныркап аjыктап турган кип-кичинек кишичек алдымда туру. Чычалкайдыҥ башынча балачак.", "Соҥында, кӧп ӧй ӧдӱп, удап калган кийнинде мен оныҥ кӧп сӱрлерин jурагам, jе эҥ артыгы бу, кӧрӱгер.", "Мениҥ jуругымда ол, чынын айтса, эзенине кӧрӧ, сыраҥай jакшы чыкпады. Jе канайдар, мынаҥ артыгы бар эмес. Jураган ла кирем бу. Jаан буруум jок. Алты jашту болорымда jаан улус сенеҥ jурукчы чыкпас дешкилеп, мениҥ кӱӱнимди соодып салганы санаагарга кирет пе. Оноҥ ло улам jеек jутпа jыландарды ичинеҥ ле тыштынаҥ jураарынаҥ ӧскӧ, эш-неме jурап болбос болуп артып калгам."], "p": 21}, {"t": "text", "c": ["Jе ол ло болды, мен дезе бу ӱч тӱшиҥе кирбес айалгага бӱдӱп-бӱтпей, алаҥ кайкап калган турдым.", "Не дезе, мен jон jуртынаҥ ыраагы эбиреде муҥ чакырым кире алыс jерде турганымды ундыбагар.", "Бу балачак мында кайдаҥ келген? Jе андый да болсо, бу оогош, чычалкайча балачак айлы-jуртынаҥ асканы, ал-санаазы чыгып коркыганы, арып-чылап эмезе аштап-суузап калганы бир де билдирип турганы jок.", "Оны кӧргӧн киши бу каак эдер каргаазы jок ээн чӧлдӧ азып-тозуп jӱрген бала эмтир деп оны бодобос.", "Анча-мынча болголы, кыҥыс эдип унчугар аай алып, сурадым:"], "p": 22}, {"t": "text", "c": ["— Jе … сен мында нени кылып jӱрӱҥ?"], "p": 23}, {"t": "text", "c": ["Ол база ла катап араайын, jе бир де кокыр jогынаҥ сурады:"], "p": 24}, {"t": "text", "c": ["— Меге … кураш jурап берсеҥ, jе бе…", "Бу ончосы чӧрчӧк jериндегидий чек кайкамчык, эбин айдып-таап болбос учун, мен оныҥ сурагынаҥ мойноп болбодым. Ээн чӧлдӧ, кайда меге торолоштоҥ, кан кадып, суузаштаҥ jаман ӧлӱм келетени бышу болсо до, мен карманымнаҥ экче чаазын ла тӱгенбес перомды ала койдым.", "Jе бу тушта кичинекте географияны, тӱӱкини, арифметиканы ла чын бичиирин ӱренгеним санаама кире конуп, чала тарынган айас, ого: — Мен jурап билбейтем — деп, кезе айда соктым.", "Ол айтканымды керекке албай, катап ла араайын: — Кайдалык. Кураш jурап бер — деди."], "p": 26}, {"t": "text", "c": ["Мен бу jӱрӱмимде бир де катап кой jурап кӧргӧн киши эмес, билгенимче ле байагы ла эки jуругымныҥ бирӱзин — jаан-слон jудуп ийген jыланды — ого jурап бердим. — Jо-ок, jок! Меге jаан аҥ jудуп ийген jылан керек jок! — деп, бала кыйгырып чыкты.", "— Jылан ӧткӱре коркымчык, слон дезе ӧткӱре jаан.", "Мениҥ jеримде ончо неме кип-кичинек, оп-оогош. Меге кураш керек.", "Кураш jурап бер дейдим."], "p": 28}, {"t": "text", "c": ["Мен оноҥ тыҥ кайкаган бойым, саат-маат болбой jадып, баланыҥ сурагын тӱрген-тӱкей бӱдӱрдим. Ол мениҥ jураганымды кӧрӧлӧ, мынайда айтты:"], "p": 30}, {"t": "text", "c": ["— Jок, бу кураш чек мылjы эмтир.", "Ӧскӧсин jурап бер."], "p": 31}, {"t": "text", "c": ["Мен jурап бердим."], "p": 32}, {"t": "text", "c": ["Jаҥы танышкан наjым мениҥ jуругымды кӧрӧлӧ, билдирер-билдирбес кӱлӱмзиренип айтты:"], "p": 33}, {"t": "text", "c": ["— Сен бойыҥ да кӧрсӧҥ, бу кураш эмес. Бу jоон куча.", "Мӱӱстӱ… Мен база ла ӧскӧртӧ jурадым.", "Jе бу да jураганым оныҥ ичине кирбеди."], "p": 34}, {"t": "text", "c": ["— Мынысы тоҥ карган.", "Тиши амтык, согум. Меге узак jӱретени керек."], "p": 35}, {"t": "text", "c": ["Мен чыдажып болбодым. Чындаптаҥ да айтпаза, меге моторло уружар, оны капшай jазап алар керек, сооттонып отурарга бош jок! Чала чаптыксынып, мен мыны jурай соголо, ол балага айттым: — Бу кайырчак болор.", "Оныҥ ичинде сеге керектӱ кураш бар."], "p": 38}, {"t": "text", "c": ["Мениҥ кату jаргычым кенетийин чырайы jарый тӱшкен бойы сурады:"], "p": 39}, {"t": "text", "c": ["— Макалу ла jарады!", "Бу кураш ӧлӧҥ-чӧпти кӧп jиир бе? Мен кайкап сурадым:"], "p": 40}, {"t": "text", "c": ["— А не?"], "p": 41}]}