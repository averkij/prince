{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХХI", "p": 470}, {"t": "text", "c": ["Ол бу ӧйдӧ бойына коркышту ырызы jок деп кӧрӱнген.", "Jарашай кӧӧркийи ого jаантайын ла «Орчылаҥныҥ ӱстинде мендий чечек jок» — деп айдып туратаны санаасына кирди.", "Эмди дезе jаҥыс ла бу бир садта ого тӱп-тӱҥей, бир башкасы jок беш муҥ чечек туру!"], "p": 470}, {"t": "text", "c": ["«Мыны кӧргӧн болсо, ол кандый тыҥ ачынгай не! — деп, Кичӱ-бий алаатып сананган. — Оос туттурып каткыга калбаска, кӧӧркийек канайып, тыны ӱзӱлип бараткандый, jӧдӱлденип, ӧлӧӧчи болуп ыраланар эди.", "А меге дезе оныҥ чӧрчӧктӧгӧнин угарга, jаан тымуулу кишиге бодолдоп, оны наайлу кичеерге келишер эди, онойтпогончо база болбос, не дезе, мени ӧчӧӧр-ченеер ле деп тура, ол, чындап та, ӧлӧйин деп табар…».", "Оноҥ ол мынайда база сананган:«Бойымды ак-jарыкта сок jаҥыс бир чечектиҥ ээзи мен деп, андый чечек ӧскӧ кайда да ӧспӧй jат, ӧскӧ кемде де jок деп кӧӧрӧп jӱрген эмтирим, эмди кӧрӧр болсо, ол теп ле тегин гӱл-чечек болтыр.", "Кармай алайын дегеним, бир тегин роза ла база тиземче ле, бирӱси туку качан ӧчӱп калган ӱч вулкан болуп турганда… мен мыныҥ кийнинде не киши, мен кандый Кичӱ-бий, кандый каанай-солтоной…»", "Анайда айдынып, ачусына чыдабай, ол кӧк ӧлӧҥгӧ кӧҥкӧрӧ jаткан бойынча, ӧксӧп-ӧксӧп ыйлай берген."], "p": 471}, {"t": "text", "c": ["Шак ла бу тушта Тӱлкӱ келген."], "p": 473}, {"t": "text", "c": ["— Jакшы ба — деп, ол айтты."], "p": 474}, {"t": "text", "c": ["— Jакшы, jакшы ба — деп, Кичӱ-бий каруузын jалакай берди, оноҥ эбиреде аjыктанса, кем де кӧрӱнбес."], "p": 475}, {"t": "text", "c": ["— Мен мында — деп, ол ок ӱн угулды. — Алама агаш алдында, кӧрбӧйсиҥ бе…", "— Сен кем? — деп, Кичӱ-бий сурады.", "— Кандый кеберкек эдиҥ!"], "p": 476}, {"t": "text", "c": ["— Тӱлкӱ мен — деп, Тӱлкӱ айтты."], "p": 477}, {"t": "text", "c": ["— Мениле кожо ойносоҥ — деп, Кичӱ-бий сураган айас айдынды.", "— Эригип турганым коркыш…", "— Кошо ойноор аргам jок — деп, Тӱлкӱ мойноды. — Мени колго ӱредип койгон эмес, мен jерлик тынду."], "p": 478}, {"t": "text", "c": ["— Jе андый болсо, меге тарынба — деп, Кичӱ-бий айтты."], "p": 479}, {"t": "text", "c": ["Оноҥ анча-мынча сананып, ойто сурады:"], "p": 480}, {"t": "text", "c": ["— «Колго ӱредер» дегени не?"], "p": 481}, {"t": "text", "c": ["— Сен бу jердиҥ эмес эмтириҥ— деп, Тӱлкӱ сезип ийди. — Мында сен нени искеп jӱрген болотоҥ?"], "p": 482}, {"t": "text", "c": ["— Киши бедиреп jадым— деп, Кичӱ-бий каруусын jандырып, Тӱлкӱдеҥ катап ла сурады: — «Колго ӱредер» дегени не?"], "p": 483}, {"t": "text", "c": ["— Кишилерде мылтык бар, ол немени тудунып, олор аҥдагылап jӱрер.", "Мынысы тоҥ jаман! Анайда ок олор такаа-куштар тудуп азырап jат."], "p": 484}, {"t": "text", "c": ["Мынысы тоҥ jакшы!", "Олор — амыйтандар, ӧскӧ jакшысы jок эмей. А сен база такаа бедиреп jӱрӱҥ бе?"], "p": 485}, {"t": "text", "c": ["— Jок — деп, Кичӱ-бий айтты. — Наjылар бедреп jӱрӱм.", "Jе «колго ӱредер» дегени не, сен айдатаҥ ба, jок по?"], "p": 486}, {"t": "text", "c": ["— Бу качангы чакта ундылып калган тӧре-jаҥ болор — деп, Тӱлкӱ jартады.", "— Ол ичине киргенин-jараганын тудуп, бойына ӱредип, темиктирип алар дегени."], "p": 487}, {"t": "text", "c": ["— Бойына ӱредип алар дедиҥ бе?"], "p": 488}, {"t": "text", "c": ["— Шак андый — деп, Тӱлкӱ айтты.", "— Эм ӱстине сен меге тӱмен балдардаҥ бир де башкаҥ jок, кичинек уулчактый кӧрӱнедиҥ.", "Оныҥ учун меге керектӱ эмезиҥ.", "Мен де сеге керектӱ эмес. Мен дезе сеге тӱмен тӱлкӱлердий ок тӱлкӱ деп кӧрӱнедим.", "Jе качан сен мени колго ӱредип алсаҥ, бис экӱ бой-бойыска керектӱ болуп каларыс. Бой-бойыска ӱренишип, jоксынышып турарыс.", "Сен меге бу jер ӱстинде эҥ ле кару ла кӧргӧн jаҥысым болорыҥ.", "Мен де сеге бу jер ӱстинде база кӧргӧн jаҥысыҥ болорым…", "— Мен оҥдоп баштадым — деп, Кичӱ-бий тереҥ сананып айдынган.", "— Бир гӱл-чечек болгон… ол мени, байла, база ӱредип алган болгодый…", "— Андый да болордоҥ маат jок — деп, Тӱлкӱ jӧпсинди.", "— Jер ӱстинде не болбой jат деер!"], "p": 489}, {"t": "text", "c": ["— Бу jер ӱстинде болгон неме эмес — деп, Кичӱ-бий айда салды."], "p": 490}, {"t": "text", "c": ["Тӱлкӱ алаҥ кайкап калды."], "p": 491}, {"t": "text", "c": ["— ӧскӧ планетада ба?"], "p": 492}, {"t": "text", "c": ["— Ийе."], "p": 493}, {"t": "text", "c": ["— А ол планетада аҥчылар бар ба?"], "p": 494}, {"t": "text", "c": ["— Jок."], "p": 495}, {"t": "text", "c": ["— Кандый солун!", "А такаалар бар ба?"], "p": 496}, {"t": "text", "c": ["— Jок."], "p": 497}, {"t": "text", "c": ["— Телекейи текши неме ак-jарыкта jок эмей! — деп, Тӱлкӱ улу тынды."], "p": 498}, {"t": "text", "c": ["Эмеш унчукпай отурала, байагы куучынына катап бурылды: — Мениҥ jӱрген jӱрӱмим эрикчелдӱ ле неме.", "Мен такаалар кетейдим, улус дезе мени кетеер.", "Бастыра такаалар бир тӱҥей, улус база бир тӱҥей.", "Эриги ле jоктыҥ jӱрӱмин jӱрӱм.", "Jе сен мени бойыҥа ӱредип алсаҥ, мениҥ jӱрӱмим кӱн тийгендий jарый тӱшер эди.", "Муҥ улустыҥ базыдынаҥ сениҥ басканыҥды мен аҥылап, танып турар эдим.", "Тегин анайда, улустыҥ базыдын уккан ла тарый, мен сурт эдип качып, ичегеним тӱбине jашына бередим.", "Jе сениҥ базыдыҥ меге кӱӱдий болор, бастыра ӧзӧк-буурыма jайылар, мен сӱӱнип, сени уткып, удура чыга маҥтап келер эдим.", "Туку анаар кӧрсӧҥ дӧ!", "Туку анда, jалаҥдарда, бышып jаткан буудайды сен кӧрӱп туруҥ ба?", "Мен аш jибейтем.", "Меге машактар керек jок. Ашту jалаҥдар мени jилбиркетпей jат, олорды кӧрӱп, мен санаага алдыртпайдым. Онысы кунукчыл!", "Jе сениҥ чачыҥ алтындый.", "Мени ӱредип алган тушыҥда, кайкамчылу боло берер эди!", "Алтын буудайды сеге тӱҥейлеп кӧрӱп, сӱре ле сени эске алынып jӱрер эдим.", "Буудайдыҥ эзинге араай эҥилип шылыраган табышын jакшысынып угар эдим…", "Мынайда айдынып бошойло, Тӱлкӱ унчукпай, Кичӱ-бийге узак кӧрӱп отурды. Анча-мынча болбой: — Мени ӱредип алсаҥ, jе бе! — деп, ол jайнаган чылап отурган."], "p": 501}, {"t": "text", "c": ["— Мойнобос то эдим — деп, Кичӱ-бий ого каруусын jандырган, — jе менде ӧй сӱрекей ас.", "Меге наjылар таап, кӧп-кӧп неме билип алар керек."], "p": 502}, {"t": "text", "c": ["— Киши jаҥыс ла ӱредип алган немени jакшы билип алар аргалу — деп, Тӱлкӱ айтты.", "— Jе улуска эмди не-немени jакшы билерге, бош ӧй болбой jат.", "Олор магазиннеҥ эдӱлӱ ончо ло немени садып алат.", "Jе наjы-нӧкӧрлӧр садып турган магазиндер кайда да jок ине, оныҥ учун улус эмди наjы деп немени билбей барган, нак болорын ундунып, бой-бойына кылаҥдашкылап, каныгып, там ары барат.", "А сен наjылу болойын дезеҥ, мени бойыҥа ӱредип ал!"], "p": 503}, {"t": "text", "c": ["— ӱредип аларга нени эдер керек! — деп, Кичӱ-бий сурады."], "p": 504}, {"t": "text", "c": ["— Бачымдабас керек — деп, Тӱлкӱ jартады.", "— Элдеҥ озо сен туку анда, эмеш ырада, ӧлӧҥгӧ отурып ал — шак анайда сакып отур.", "Мен сеге кӧс кырыла кӧрӱп салып отурарым, сен дезе оозыҥ ачпай, шык ла эткен отур, эрмек айтпа.", "Сӧстӧр бой-бойын билишерине jаҥыс ла чаптыгын jетирер."], "p": 505}, {"t": "text", "c": ["Оноҥ сен кӱн ле сайын эмештеҥ jууктай отурып башта…", "Эртенгисинде Кичӱ-бий байагы jерге база ла келди."], "p": 506}, {"t": "text", "c": ["— Jаантайын бир ӧйдӧ келип турсаҥ, торт — деп, Тӱлкӱ jӧптӧди. — Сен, темдектезе, тӧрт саатта келип турсаҥ, мен бир час озолодо сӱӱнип, кӧкип чыгарым.", "Тушташар ӧй jууктаган сайын, мен там ла энчикпей барарым.", "Jӧптӧшкӧн туш jеде берсе, jӱрегим сыстап, чочып баштаарым. Сакылтаныҥ сызын, ырыстыҥ баазын шак анайда билер!", "А качан озолу-соҥду келип турсаҥ, мен jӱрегимди эртеледеҥ кашы тушка белетеерин билбей турарым…", "Jаҥшыккан ээшини буспас керек."], "p": 507}, {"t": "text", "c": ["— Jаҥшыккан ээши дегени не? — деп, Кичӱ-бий сурады."], "p": 508}, {"t": "text", "c": ["— Бу база туку качан ундулып калган неме — деп, Тӱлкӱ ого jартап берди.", "— Оныҥ шылтусында бир кӱн ӧскӧлӧринеҥ башка, бир саат арткандарынаҥ аҥылу деп бодолып, темдектелип турган болуп jат.", "Темдек эдип алса, мениҥ аҥчыларымда мындый ээши бар: олор кашы ла четверг сайын jурттыҥ кыстарыла бийе салып jат.", "Меге бу тӧртинчи-дӧчин кӱн кандый макалузын айтпа!", "Бу кӱнде меге коот-jайым, коркор неме jок. Мен сооттонып, бир де jалтанбай, ӱзӱмдӱ садка jетире барып келедим.", "Jе, качан аҥчылар келишкен ле кӱнде бийелеер тапту болсо, меге бастыра кӱндер jаҥыс аай билдирип, кашы ла алтамда аҥчыныҥ огынаҥ jалтанып, мен амыраар-тыштанар дегенин билбес эдим."], "p": 509}, {"t": "text", "c": ["Онойып Кичӱ-бий Тӱлкӱни бойына ӱредип алды.", "Jе айрылышар ӧй келди."], "p": 511}, {"t": "text", "c": ["— Сен бойыҥ бурулу — деп, Кичӱ-бий айткан.", "— Мен сениҥ jӱрегиҥди сыстадып барар кӱӱним jок болгон, сен бойыҥ «ӱредип ле ал, ӱредип ле ал» деп турган jокпоҥ…", "— Андый эмей аа — деп, Тӱлкӱ айтты."], "p": 512}, {"t": "text", "c": ["— Jе сен jарт ла ыйлаар эмейиҥ, ыйлаарыҥ!"], "p": 513}, {"t": "text", "c": ["— Андый эмей аа."], "p": 514}, {"t": "text", "c": ["— Айдарда, сеге мениҥ jаманым jеткен турбай."], "p": 515}, {"t": "text", "c": ["— Jок — деп, Тӱлкӱ jӧпсинбей, башын jайкады, — сениҥ jаманыҥ jетпеген. Меге jакшы. Сениҥ барыҥ jакшы. Алтын буудай керегинде нени айткан эдим, санааҥа кирет пе. Ол унчукпай барды. Оноҥ мынайда кошты:"], "p": 517}, {"t": "text", "c": ["— Барып гӱл-чечектерди база катап кӧрӱп кел.", "Олорды аjыктап кӧрӧлӧ, сениҥ чечегиҥ ак-jарыкта сок jаҥыс эмтир деп, сен билип аларыҥ.", "Оноҥ мениле jакшылашарга келсеҥ, мен сеге бир jашыт айдып берерим. Ол мениҥ сеге берген сый-белегим болор."], "p": 518}, {"t": "text", "c": ["Кичӱ-бий гӱл-чечектерди кӧрӱп аларга барды."], "p": 519}, {"t": "text", "c": ["— Слерлер мениҥ чечегиме кичинек те тӱҥей эмезеер — деп, ол чечектерге алаҥсыбай айткан. — Слерлер эм ӱстине не де эмезеер.", "Слерди кем де бойына ӱреткелек, слер де кемди де ӱредип албаганаар.", "Мениҥ Тӱлкӱм озо баштап андый болгон.", "Тӱмен тӱлкӱлердеҥ ол тушта оныҥ бир де башкасы jок болгон.", "Jе бис экӱ наjылашып алганыс, эмди, оныҥ кийнинде, ол меге бӱткӱл телекейде сок jаҥыс болуп калды."], "p": 520}, {"t": "text", "c": ["Мыны уккан гӱл-чечектер сӱрекей кемсине бергендер."], "p": 521}, {"t": "text", "c": ["— Слерлер jараш, jе куру — деп, Кичӱ-бий эрмегин оноҥ ары улалтат.", "— Слер учун ӧлӧргӧ кӱӱнсебесиҥ.", "Чын, ӧдӱп бараткан кандый бир туш киши мениҥ чечегимди кӧрӧлӧ, оны слердеҥ ле артыгы jок, чечектий ле чечек эмтир деп айдары jарт.", "Jе ол меге слердиҥ ончогордоҥ jаба чик jок кару. Мен слерди эмес, jаҥыс оны кӱнӱҥ сайын сугарган эмейим.", "Слерди эмес, jаҥыс оны шил какпакла jапкан эдим. Эзин-салкын тийбесин деп, мен оны кӧшӧгӧлӧгӧн jогым ба.", "Ол чечегим учун кӧбӧлӧк-курттарды кырып, jӱк ле кӧбӧлӧк чыксын, оныла кожо ойносын деп бир-эки ле куртты мен тирӱ арттыргам.", "Оныҥ комудаганын да, мактанганын да угатан эдим, керек дезе ол унчукпай да барганда, мен каран-туйук, кулагым серт эдип тыҥдаланып туратам.", "Ол чечек — мениҥ чечегим. Мениҥ кӧӧркийим."], "p": 522}, {"t": "text", "c": ["Айдарын тӱгезе айдып бошойло, Кичӱ-бий кайра Тӱлкӱге келди."], "p": 523}, {"t": "text", "c": ["— Jакшы болсын… — деп, ол айтты."], "p": 524}, {"t": "text", "c": ["— Jакшы jедип бар — деп, Тӱлкӱ айтты.", "— Мениҥ сеге ачып jаткан jашыдым бу, ондо jаан чӱм-чам jок: jӱк ле jӱрек кӧргӱр, jаҥыс ол сескир деп билип ал, качан да ундубай jӱр.", "Эҥ башкысын кӧслӧ кӧрӱп албайтан."], "p": 525}, {"t": "text", "c": ["Ундуп койбоско, Кичӱ-бий Тӱлкӱни ээчий катап айтты: — Эҥ башкысын кӧслӧ кӧрӱп албазыҥ. — Сениҥ чечегиҥ сеге кару, оныҥ шылтагы: сен ого бастыра бойыҥды беринип койгоныҥнаҥ улам."], "p": 527}]}