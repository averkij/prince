{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХХII", "p": 529}, {"t": "text", "c": ["Ундуп койбоско, Кичӱ-бий Тӱлкӱни ээчий катап айтты: — Бастыра бойымды беринип койгонымнаҥ улам… — Улус бу чындыкты база ундуп койгон — деп, Тӱлкӱ айтты, — jе сен ундуба: кемдерди ӱредип алсаҥ, олордыҥ ончосы учун сен эр-jашына каруулу деп билип jӱр.", "Сен чечегиҥ учун каруулу."], "p": 529}, {"t": "text", "c": ["Ундуп койбоско, Кичӱ-бий Тӱлкӱни ээчий катап айтты: — Мен чечегим учун каруулу."], "p": 530}, {"t": "text", "c": ["— Jакшы ба — деп, Кичӱ-бий эзендешкен."], "p": 532}, {"t": "text", "c": ["— Jакшы, jакшы ба — деп, темир jолчы каруусын jадырган."], "p": 533}, {"t": "text", "c": ["— Сен мында нени эдип jадыҥ? — деп, Кичӱ-бий сурады."], "p": 534}, {"t": "text", "c": ["— Пассажирлерди аҥылап jадым — деп, темир jолчы каруусын jандырды. — Бир уула муҥ кишидеҥ поездтерге отургысып, эки башка аткарып jадым: бир кесегин — оҥ jаны jаар, экинчисин — сол jаны jаар."], "p": 535}, {"t": "text", "c": ["Анайып эрмектешип турганча, jарык кӧзнӧктӧри jалтырашкан, кӱзӱреген тӱрген поезд ӧдӧ конордо, темир jолчыныҥ ӱкпеги селеҥдеп калды."], "p": 536}, {"t": "text", "c": ["— Бу неге меҥдеп, ӱкӱстеп бараткан улус — деп, Кичӱ-бий кайкады.", "— Олор нени jылыйтып койоло, бедреп jӱрген болотон?"], "p": 537}, {"t": "text", "c": ["— Онысын машинист бойы да билбес — деп, темир jолчы кимиренди."], "p": 538}, {"t": "text", "c": ["Онойып эрмектешип турганча, jарык отторы jалтырашкан, кӱзӱреген база бир тӱрген поезд темир jолчыныҥ ӱкпегин селеҥдедип, ӧдӧ берди."], "p": 539}, {"t": "text", "c": ["— Байагылары бурылып келеткен бе? — деп, Кичӱ-бий кайкап сурады."], "p": 540}, {"t": "text", "c": ["— Jок, булар ӧскӧ — деп, темир jолчы каруусын jандырды. — Бу удура келеткен поезд."], "p": 541}, {"t": "text", "c": ["— Азый jаткан jери jаман болгон учун саҥ тескери бараткан улус па бу?"], "p": 542}, {"t": "text", "c": ["— Бис jок jерде ӱзе jакшы — деп, темир jолчы кимиренди."], "p": 543}, {"t": "text", "c": ["Онойып эрмектежип турганча, кӱзӱреп, jалтырап, ӱчинчи тӱрген поезд ӧдӧ конды."], "p": 544}, {"t": "text", "c": ["— Булар байагы баштап ӧткӧндӧрине jедер деп амадап бараткан ба? — деп, Кичӱ-бий сурады."], "p": 545}]}