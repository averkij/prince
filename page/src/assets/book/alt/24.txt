{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХХIV", "p": 554}, {"t": "text", "c": ["— Бу бешен ӱч минутка нени эдетен?"], "p": 554}, {"t": "text", "c": ["— Нени кӱӱнзеериҥ."], "p": 555}, {"t": "text", "c": ["«Менде бешен ӱч минут бош ӧй болгондо — деп, Кичӱ-бий сананды, — мен кӧп опсыркабай, тоҥмок сууга барып келер эдим…»."], "p": 556}, {"t": "text", "c": ["Мен аварияга учураганымнаҥ бери jетикӱндӱк ӧдӱп калды, пилюля садып отурган киши керегинде угуп тура, калганчы уурт сууны ичип ийген эмтирим."], "p": 557}, {"t": "text", "c": ["— Чындап та — деп, мен Кичӱ-бийге айттым, — бу сениҥ айдып турган куучыныҥды угарга сӱреен jилбӱлӱ, jе мен самоледымды эмдиге jазап албагам, менде бир де тамчы суу артпады, оныҥ учун тоҥмок сууга барып келетен арга табылган болсо, мен де база бойымды jаан ырысту деп бодоор эдим."], "p": 558}, {"t": "text", "c": ["— Мениҥ наjылашкан Тӱлкӱ…", "— Экем, меге эмди Тӱлкӱ керегинде угарга бош jок деп билсеҥ!"], "p": 559}, {"t": "text", "c": ["— Неге?"], "p": 560}, {"t": "text", "c": ["— Не дезе, каным кадып ӧлӧтӧним учун…", "Суу jогыныҥ шырасы ла ӧлӱм ортодо кандый колбу бар болгонын ол сеспеди ошкош, оныҥ учун меге jӧпсинбей, мынайда айткан:"], "p": 561}, {"t": "text", "c": ["— ӧлӧтӧн дӧ туш болсо, наjыҥ бары jакшы. Сананарга jеҥил.", "Тӱлкӱле наjылашканыма мен сӱрекей сӱӱнип jӱрбей…", "«Ол мени кандый jеткер сакып алганын чек сеспей jат.", "Jе ол бойы торолош ло суузаш дегенин бу jашында кӧргӧн эмес, кайдаҥ билзин."], "p": 562}, {"t": "text", "c": ["Ого кӱн чогы ла болсо, алдырбас эмей…»", "Мен мыны чыгара айтпай, ичимде ле сананып калдым. Jе Кичӱ-бий мен дӧӧн лаптап кӧрӱп, мынайда айдынды:"], "p": 563}, {"t": "text", "c": ["— Мен де суузап турум… Тур, барып кутук суу бедреп табалык.", "Учы-куйусы jок чӧлдӧҥ бодоп ло кӧргӧн кӧскӧ салдырып, сууалгыш бедрейтен дегени кандый сӧс болотон деп, колымла jаҥып ийдим. Jе андый да болсо, бис суу бедреерге бардыс.", "Jол узун болгон."], "p": 564}, {"t": "text", "c": ["Унчугышпай, бис база узак ла барганыс. Удабай бозом кирип, теҥериде jылтыстар чыгып баштады.", "Суузаганымнаҥ башым эмештеҥ айланып, кӧзим караҥуйлап, jылтыстарды тӱш jеримде кӧрӱп турганымдый, jӱк арайдаҥ барааттым.", "Кичӱ-бийдиҥ айтканы улам ла сагышыма кирип, учында энчикпей сурадым:"], "p": 565}, {"t": "text", "c": ["— Айдарда, сен де суусайтан турбайыҥ?"], "p": 566}, {"t": "text", "c": ["Jе ол каруусын jандырбады. Ол тегине ле: — Суу jӱрекке де керек эмей — деп айтты.", "Оныҥ ол не учурлу айтканын оҥдобогон до болсом, унчукпадым.", "Такып сурулап-шыласаҥ да, оноҥ база сӧс чыкпазын мен билип тургам."], "p": 568}, {"t": "text", "c": ["Ол арыды. Кумакка отурды.", "Мен jанына отура тӱштим. Саат-маат кыҥыс этпей отурдыс. Ойында ол мынайда айтты:"], "p": 569}, {"t": "text", "c": ["— Jылтыстар сӱрекей jараш, не дезе анда кайда да бир чечек ӧзӱп jат, jылтыстар оныҥ jаркынын бойына алынып, суркуражып турганы ол… Jе ол мынаҥ кӧскӧ кӧрӱнбес чечек…", "— Ондый эмей аа — деп, айдыҥда толкуланып jаткан кумакты аjыктап, ӧскӧ айдар сӧс таппадым."], "p": 570}, {"t": "text", "c": ["— Чӧл дӧ jараш… — деп, Кичӱ-бий сӧс кошты."], "p": 571}, {"t": "text", "c": ["Чын айткан. Чӧл меге jаантайын jарап туратан.", "Кумакту тӧҥдӧ отурарыҥ. Эш-неме кӧрӱнбес. Jе андый да болсо, тымыкта не де jаркындалып турар.", "Ол не болгонын мен сананып чат таппайтам…", "— Билериҥ бе, чӧлдиҥ jарашы неде? — деп, ол айтты. — Кайда да оныҥ бир jеринде суучактар jашынгылап jат…", "Мен кайкап, серт эткем, кенетийин кумактаҥ jаркындалып чыгып турган кайкамчылу jарыктыҥ jашыдын эмди jаҥы ла сескем!", "Качан да, кичинек-кичинек бала тушымда, мен бир эски турада jаткан эдим. Ол турада jашырып койгон алтын-мӧҥӱн jӧӧшӧ бар деп айдышатан.", "Ол jӧӧшӧ анайда ла табылбай, арттып калган; айса болсо, оны кем де бедреп таппаган эмесе оны jазап бедреген де киши jок болгон."], "p": 573}, {"t": "text", "c": ["Jе шак оныҥ ла шылтусында ол тура илбизин тармага тарттыргандый туратан эди, а неге дезеҥ, ол бойыныҥ ӧсӧгинде, чындап та, кандый да jашытты сугуп алала, улуска ачар кӱӱни jок болгон.", "— Чын — дедим.— Тура болзын ол, jылтыс эмесе чӧл дӧ болсын ол, чындап та айтса, эҥ ле jараш неме — кӧскӧ кӧрӱнбейтени."], "p": 574}]}