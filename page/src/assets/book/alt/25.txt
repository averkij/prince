{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХХV", "p": 576}, {"t": "text", "c": ["— Тӱлкӱ наjымныҥ айтканыла учы-учында jӧпсингениҥе мен сӱрекей сӱӱнип турум — деп, Кичӱ-бий унчукты. Оноҥ ол уйуктай берерде, мен оны чеп-чек колыма кӧдӱрип алып, ичкери бастым. Мениҥ jӱрегим тыҥ согулып турган. Колымда бек эмес, оодылчаҥ jӧӧжӧни чебер апараткамдый меге бодолгон. Бистиҥ jер ӱстинде мынаҥ оодылчаҥ неме jоктый бодолгон. Айдыҥ jарыгында оныҥ куп-куу маҥдайын, jабык кирбиктерин ле эзинге jелбиреген алтын-торко чачын аjыктап, мен бойыма бу ончосы jӱк тышты ла кабыгы деп ичимде айдынгам. Эҥ учурлусы — кӧскӧ кӧрӱнбейтени болуп jат… Оныҥ чала ачык эриндери уйку арасында кӱлӱмсиренип ийерде, мен бойыма мынайда база айдындым: «Бу уйуктап jаткан Кичӱ-бий бойыныҥ чечегин качан да ундубай jат, ол чечегине jаантайын чындык, ол чечек jаантайын оныҥ jӱрегинде, керек дезе уйуктап та jатканда, чечектиҥ кебери оныҥ ичинде jарыткыш кептӱ jалбырап, оны бойына имдеп, тартып турганы анчада ла кӧрӱмjилӱ…", "Анайда сананып, ол кӧскӧ кӧрӱнип турганынаҥ чик jок сыныгу ла эрке болгонын мен оҥдогом.", "Jарыткыштарды чеберлеер керек: эзин-салкынныҥ экпини олорды ӧчӱре согуп та ийердеҥ маат jок…", "Анайып мен бараткам — а таҥ алдында кенетийин кутук сууга jеттим. — Улустар тӱрген поездтерге кире конуп, jе нени бедиреп, неге меҥдеп бараткандарын бойлоры да билбей jадылар — деп, Кичӱ-бий айтты.", "— Оныҥ да учун олор ач-амырын билбей, ары-бери согулаҥдап, ӱстӱгип jӱргӱлейт…", "Оноҥ сананып отурала, мынайда айда салды:"], "p": 579}, {"t": "text", "c": ["— Темей сарбаҥдашып турбай олор…", "Биске учураган кутук Сахарадагы кутуктардаҥ чек башка эмтир.", "Мындагы туштап турган кутуктар — элезин-кумактагы тегин ле оро. Бу бистиҥ тапканыс дезе чек ле jурттардагы казынты кутуктардый.", "Jе jуугында кандый да jурт jок болгон учун мен мыны тӱш jеримде немедий бодогом."], "p": 580}, {"t": "text", "c": ["— Киши кайкаар эмтир — деп, Кичӱ-бийге айттым, — саҥ башка неме, кӧрсӧҥ дӧ, мында ончо белен: туткасы да, кӧнӧги де, армакчысы да…", "Ол каткырып ийеле, армакчысын тартып кӧрӱп, тутказын толгоп баштады.", "Тутка дезе чыкырай берди."], "p": 581}, {"t": "text", "c": ["— Угуп туруҥ ба? — деп, Кичӱ-бий тыҥдаланып, менеҥ сурады. — Бис кутукты ойгозып ийгенис, эмди ол кошоҥдоп чыкты…", "Ол арый берер болор деп, мен чала чочып турдым."], "p": 582}, {"t": "text", "c": ["— Сууны мен бойым тартып чыгаратам — деп, ого айттым, — сениҥ кӱчиҥ арай jетпес."], "p": 583}, {"t": "text", "c": ["Мен толтыра суулу кӧнӧкти араайын чыгарып алала, тӧгӱлбезин деп, кутуктыҥ таш кырына чебер тургузып койдым."], "p": 584}, {"t": "text", "c": ["— Бу сууны ууртап-ууртап ичер кӱӱним келет — деп, Кичӱ-бий айдат. — Берсеҥ, ичейин!", "Оныҥ нени бедиреп jӱргенин мен бу ла тушында билдим!"], "p": 585}, {"t": "text", "c": ["Кӧнӧкти оныҥ эрдине тоской тудуп бердим.", "Ол кӧсин jумуп алала, ичип-ичип турган.", "Бу минуттар эҥ jаркынду jыргалдый эди."], "p": 586}, {"t": "text", "c": ["Суу да тегин суудый эмес те.", "Бу суу jылтыстар алдыла ӧткӧн узун-узун jолдоҥ, тутканыҥ чыкыртынаҥ ла мениҥ колдорымныҥ кӱчинеҥ бӱткен суу эди.", "Ол jӱрекке берилген сыйдый болгон. — Сениҥ планетаҥда — деп, Кичӱ-бий куучындайт,— улустар бир садтыҥ ичинде беш муҥ гӱл-чечек ӧскӱрет, jе… эҥ керектӱ бедреп-искеп турганын таап болбой jадылар…", "— Таап болбой jадылар — деп, мен jӧпсиндим."], "p": 588}, {"t": "text", "c": ["— Jе олор искеп турганын сок jаҥыс бир чечектеҥ, бир уурт суудаҥ таап алар аргалу ине… — Андый эмей аа — деп, мен jӧпсиндим. Кичӱ-бий база катап мынайда айткан:"], "p": 590}, {"t": "text", "c": ["— Jе кӧстӧр — сокор. Jӱрекке, jаҥыс ла jӱрекке салдырып бедиреер керек."], "p": 591}, {"t": "text", "c": ["Мен суудаҥ ичтим. Серий тӱштим.", "Тынарга jеҥил. Таҥ алдында кумак мӧттий — алтын бал ошкош ӧҥдӱ боло берет.", "Оноҥ улам мен бойымды там ӱстине ырысту деп бодоп турдым.", "Кунугып, мен кайдатан эдим?"], "p": 592}, {"t": "text", "c": ["Кичӱ-бий jаныма катап отура тӱшти: — Сеге айткан сӧсти тударга керек — деп, jалакай ӱниле унчукты."], "p": 593}, {"t": "text", "c": ["— Кандый сӧсти?"], "p": 594}, {"t": "text", "c": ["— Ол бир мениҥ курашыма нокто эдип беретен болгоныҥды ундуп койдыҥ ба?..", "Мен ол чечек учун каруулу инем."], "p": 595}, {"t": "text", "c": ["Карманымнаҥ бойымныҥ jуруктарымды чыгара тарттым, Кичӱ-бий дезе олорды аjыктап кӧрӧлӧ, jаза каткырды."], "p": 596}, {"t": "text", "c": ["— Сениҥ баобабтарыҥ капыстага тӱҥей эмтир…", "А мен боабабтарымла не аайлу кӧӧрӧп-оморкоп турган болгом деер!"], "p": 597}, {"t": "text", "c": ["— Сениҥ тӱлкӱҥниҥ кулактары дезе торт уйдыҥ мӱӱстериндий! Узунын кандый дейсиҥ!"], "p": 598}, {"t": "text", "c": ["Ол база ла тала каткыра берди."], "p": 599}, {"t": "text", "c": ["— Сен, наjы, чындык эмес. Тоҥ ӧткӱре кату эмтириҥ. Мен качан да ичи ле тыштын jураган jутпа jыланнаҥ башка, база нени де jурап кӧрбӧгӧнимди билбейтен эмесиҥ, не каткырып туруҥ?"], "p": 600}, {"t": "text", "c": ["— Jе, кем jок — деп, ол мени токунадып айтты. — Балдар ол до jогынаҥ оҥдоор эмей."], "p": 601}, {"t": "text", "c": ["Мен, чындап та, эмештеҥ токунап, ого бӱдӱп, курашына кийдиретен ноктоны jурап ла бердим. Jуругымды Кичӱ-бийге берип jада, jӱрегим нени де сезип, ширт этти."], "p": 602}, {"t": "text", "c": ["— Сен нени де сананып-шӱӱп алган болгодыйыҥ, меге дезе айтпай, jашырып туруҥ…", "Jе ол каруусын бербеди."], "p": 603}, {"t": "text", "c": ["— Билериҥ бе — деп, ол айткан, — эртен, слердиҥ Jер-алтайга келип тӱшкенимнеҥ бери туй бир jыл болор…", "Эмеш унчукпай отурала, мынайда айтты: — Мениҥ келип тӱшкен ордым мынаҥ чек ыраак jокто… Анайда айдала, кызара берди."], "p": 605}, {"t": "text", "c": ["Мениҥ кӧксиме та нениҥ де учун, Кудай билер оны, база ла уур боло берди, jе мен jаан айабай, оноҥ сурадым ла:"], "p": 607}, {"t": "text", "c": ["— Айдарда, бир неделе мынаҥ озо, бис экӱ танышкан кӱн, сен бу ээн, киши jуртынаҥ муҥ чакырым ыраак jерде сок jаҥыскан тегиндӱ эмес jӱрген турбайыҥ? Сен ол тушта бу келип тӱшкен jериҥниҥ ордына ойто бурылдыҥ ба?"], "p": 608}, {"t": "text", "c": ["Кичӱ-бий мыны угуп, там тыҥыда кызарып чыккан."], "p": 609}, {"t": "text", "c": ["Мен дезе чала тидинип-тидинбей, база ла сурадым:"], "p": 610}, {"t": "text", "c": ["— Байла, бир jыл толгонынаҥ улам, сен бурылар деп санандыҥ ошкош?"], "p": 611}, {"t": "text", "c": ["Ол база ла кызара берди.", "Мениҥ сурактарымныҥ бирӱсине де ол кыҥыс эдип каруу бербеген, jе качан кызарганда, онысы «ийе» дегени, андый эмес беди?"], "p": 612}]}