{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХХVI", "p": 614}, {"t": "text", "c": ["— Меге коркышту — деп, мен улу тынып, сӧсти баштап ла jадарымда, ол мениҥ эрмегимди ӱзе согуп ийди:"], "p": 614}, {"t": "text", "c": ["— Ишке кирер ӧйиҥ jедип келт.", "Учар машинаҥга бар.", "Мен сени мында сакыырым.", "Эртен эҥиргери кел…", "Jе мениҥ санаам токунабайт.", "Байагы Тӱлкӱ санаама кирди.", "Качан бойыҥды ӱреттиртип алсаҥ, кийнинде ыйлаарга да келишер."], "p": 615}, {"t": "text", "c": ["Казынты кутуктаҥ ыраак jокто jебрен таш шибеениҥ арткан-калганы бар эмтир.", "Эртенгисинде эҥирде мен ишимди бӱдӱрип койоло, байагы jерге jууктап келеделе, ыраагынаҥ кӧрсӧм, Кичӱ-бий керемниҥ кырында будын салактадып алган отуры.", "Бу ок ӧйдӧ меге оныҥ ӱни угулды."], "p": 617}, {"t": "text", "c": ["— Сен ундуп койгоҥ бо? — деп, ол сурады. — Jок, ол мында болгон эмес. Ого кем де каруузын берип турган ошкош, не дезе, Кичӱ-бий jӧпсинбей, мынайда айтканын угуп калдым:"], "p": 619}, {"t": "text", "c": ["— Онысы ондый ла, туй ла бир jыл мынаҥ озо, шак бу киреде болгон, jе jаҥыс башка jерде…", "Мен басыдымды тӱргендедип ийдим.", "Jе шибеениҥ jанында меге кем де кӧрӱнбеди, угулбады.", "Анча-мынча болбой туруп, Кичӱ-бий катап ла кемге де каруусын берет:"], "p": 620}, {"t": "text", "c": ["— Ондый эмей аа.", "Сен мениҥ изимди кумактаҥ таап аларыҥ.", "Табала, сакы.", "Бӱгӱн тӱнде мен ол jерге келерим."], "p": 621}, {"t": "text", "c": ["Керемге jетире jирме ле метр киреси арткан, jе мениҥ кӧзим илинер неме эмдиге ле кӧрӱнгелек."], "p": 622}, {"t": "text", "c": ["Эмеш унчукпай турала, Кичӱ-бий сурады:"], "p": 623}, {"t": "text", "c": ["— Сениҥ короныҥ кӱчтӱ бе?", "Мени узак кыйнабазыҥ ба?"], "p": 624}, {"t": "text", "c": ["Мен тура тӱшкем, jӱрегим чым эдип калган, jе мен эмдиге jетире нени де jарт оҥдоголок болгом."], "p": 625}, {"t": "text", "c": ["— Эмди бар — деп, Кичӱ-бий айдат. — Мен тӧмӧн тӱше секирейин деп."], "p": 626}, {"t": "text", "c": ["Бу ла тарый мен тӧмӧн кӧргӧм бӧ, jок по, селт эдип, чочыганыма саҥ ӧрӧ секирип калгам!", "Керемниҥ тӧзинде Кичӱ-бийди чагарга башын кӧдӱрип алган сары тӱрбек jыланак тӱрӱлеле, jаткан эмтир. Андый jыландардыҥ короны кишини jарым ла минутка ӧлтӱрип койотон эди.", "Карманымда колмылтыкты jоктоп сыймалап, jыланга тап эттим, jе ол мениҥ табышымды уккан ла тарый, jоголып-шиҥип бараткан суучак чылап, кумакка араайын угулар-угулбас шылырап, чала темирдиҥ шыҥкыртына тӱҥей табыш чыгарып, меҥдебей jылып бара, таштардыҥ ортосына jашынып кире берди."], "p": 627}, {"t": "text", "c": ["Кичӱ-бийди ле аргадап тӱшӱрип алайын деп, керемге сыраҥай ла ӧйинде jеде контырым. Ол куп-куу болуп калтыр."], "p": 628}, {"t": "text", "c": ["— Кайдагы jаман ырага сен таптырттыҥ, балам ! — деп, мен кыйгырып ийдим. — Jыландарла нениҥ учун эрмектешип jадыҥ?"], "p": 629}, {"t": "text", "c": ["Мен оныҥ мойнынаҥ уштубайтан алтын арчуулын чечтим. Чыткыдын суулап, jышкырып, суу ичирдим. Jе сурактар берерге тидинип болбодым.", "Ол меге лаптап кӧрӱп турала, тап эдип, мойынымнаҥ кучактап алды."], "p": 630}, {"t": "text", "c": ["Оныҥ jӱреги окко алдырган куштый чарчала согулып турганы меге чокум угулып турды.", "— Машинаҥныҥ ӱрелген jерин таап, jазап алганыҥ меге сӱӱнчилӱ — деп, ол айткан. — Эмди сениҥ jанып барар аргаҥ бар…", "— Сен оны кайдаҥ билериҥ?!"], "p": 632}, {"t": "text", "c": ["Чек чӧкӧдип койгон самоледымды бӱгӱн кенетийин jазап алгам деп, оны сӱӱндирерге ле келеткен болгом ине!"], "p": 633}, {"t": "text", "c": ["Ол бу керегинде билер деп мен сакыбагам, кайкаганым коркышту болды. Jе ол каруусын база ла бербей, jаҥыс мынайда айткан:"], "p": 634}, {"t": "text", "c": ["— Мен де бӱгӱн айлыма бурылып jанарым. Ол мениҥ jӱрегимди тыҥ-тыҥ сыстадып, карыкчалду мынайда кошты: — Jе мениҥ jолым сенийинеҥ чик jок узун да… чик jок уур да.", "Бу ончосы кандый да саҥ башка болтыр.", "Мен нени де аайлабай тургам. Мен оны, кичинегеш бабыйды чылап, бек кучактап турдым, jе андый да болсо, ол колымнаҥ чупчулып, тамы jаар тӱшӱп, ырап бараткандый учун, оны кармай алып тудар, токтодып алар аргам jок немедий деп иле бодолгон…", "Ол кайдаар да ырада санааркап калган узак кӧрӱп турды."], "p": 637}, {"t": "text", "c": ["— Менде сениҥ курашыҥ артар.", "Курашка берген кайырчагыҥ да артар. База ноктоҥ…", "Ол кунукчылду кӱлӱмсиренип ийген."], "p": 638}, {"t": "text", "c": ["Мен узак сакыгам.", "Ол ойто санаа алынып, оҥдонып келеткендий меге кӧрӱнген."], "p": 639}, {"t": "text", "c": ["— Сен санааҥ ычкынып, тыҥ коркыгаҥ, балам, эмди алдырбас.", "Чындап та, канайып коркыбайтан эди!", "Jе ол мыны угала, араайын каткырынып:"], "p": 640}, {"t": "text", "c": ["— Бӱгӱн эҥирде меге оноҥ до коркымчылу болор — деп айткан.", "Jӱрегим дезе, jеткер башталарын белгелеген чилеп, ачуны сезип, чым этти.", "Оныҥ каткысын база катап качан да укпайтан эмешим бе, чын эмеш пе?", "Оныҥ каткысы меге чӧлдӧги шоркырууш суучактый кару."], "p": 641}, {"t": "text", "c": ["— Экем, сениҥ каткыҥды база катап угуп алар кӱӱним келет.", "Jе ол айтты:"], "p": 642}, {"t": "text", "c": ["— Бӱгӱн тӱнде бир jыл болор.", "Мениҥ чолмоногым эмди шак бир jыл мынаҥ озо тӱшкен jеримниҥ чип-чике ӱстине келип тура берер…", "— Бери уксаҥ да, экем, бу бастырасы — jыланла да, jылтызыҥла jолугатаныҥ да — тегине ле jаман тӱш дезеҥ, чын ба?"], "p": 643}, {"t": "text", "c": ["Jе ол каруусын бербеди."], "p": 644}, {"t": "text", "c": ["— Эҥ башкысы — ол кӧскӧ кӧрӱнбейтен неме… — деп, ол айткан."], "p": 645}, {"t": "text", "c": ["— Андый эмей аа.", "— Бу чечекке тӱҥей.", "Кайда да бир ыраак jылтыста ӧскӧн чечекти сӱӱп турган болсоҥ, тӱн ортодо теҥерини аjыктаарга сӱреен jакшы. Бастыра jылтыстар jайыла тӱшкендий. — Андый эмей аа. — Бу сууга тӱҥей. Качан сен суу ичериҥде, ол суу меге кӱӱдий болгон, jе jарт ла, тутка ла армакчыныҥ чӧйӧ кошоҥыныҥ шылтусында онойып бодолгон эмей, база не деп. Ол сениҥ санааҥа кирет пе? Ол суу кандый jакшы, кандый тату болгон эди."], "p": 647}, {"t": "text", "c": ["— Андый эмей аа.", "— Тӱнде сен jылтыстарды аjыктап турарыҥ.", "Мениҥ чолмоногым дезе бызыруунча, тоҥ ӧткӱре оогош, оны сеге мен кӧргӱзип болбосым.", "Онысы бир jанынаҥ jакшы.", "Ол сеге камык jылтыстыҥ бирӱсиндий ле болор, сен оны аҥылабазыҥ.", "Ол тушында сен jылтыстар аjыктаарга сӱӱп баштаарыҥ.", "Ол ончосы сеге наjылар болуп калар. Ого ӱзеери сенде мениҥ бир белегим артар.", "Анайда айдала, ол каткырып ийди."], "p": 648}, {"t": "text", "c": ["— Ай, экемди сени, экемди, сениҥ каткыҥды угарга, мен тыҥ сӱӱйдим!"], "p": 649}, {"t": "text", "c": ["— Шак бу сыйым болзын… Ол суудый болор…", "— Канайып?"], "p": 650}, {"t": "text", "c": ["— Кашы ла кишиде бойыныҥ чолмоны бар.", "Кесиктерине — jоруктап jӱргендерге — олор jол кӧргӱзет. ӧскӧлӧрине олор тегин ле одычактардаҥ бир де башкасы jок деп бодолор.", "Билимчилерге олор бодойтон бодолгодый неме."], "p": 652}, {"t": "text", "c": ["Акчага кӧҥкӧрӧ jыгылып jӱрген немеге олор алтындый кӧрӱнер. Jе бу айдылган улустыҥ ончолорына jылтыстар тил jок.", "Сенийи дезе чек башка jылтыстар болор…", "— Канайып?"], "p": 653}, {"t": "text", "c": ["— Тӱнде сен теҥери дӧӧн кӧрӧриҥ, сеге бастыра jылтыстыҥ каткызы угулар, олордыҥ ортосында мен jуртап jаткан, мениҥ каткырып jӱрген jылтыс база болор.", "Сениҥ jылтыстарыҥ каткырып турган jылтыстар болор!"], "p": 654}, {"t": "text", "c": ["Анайда айдып, ол омок каткырып турган."], "p": 655}, {"t": "text", "c": ["— Качан токунасаҥ (учы-учында тӱҥей ле токунаар эмейиҥ), качан да мени билгениҥе сӱӱнериҥ.", "Сен качан да болсо мениҥ наjым болорыҥ.", "Мениле кошо омок-омок каткырып, ойноп алар кӱӱниҥ келер.", "Кашы бирде сен кӧзнӧгиҥди шак мынайда ачып ийеле, jакшысынып турар эмейиҥ…", "Оноҥ теҥерини аjыктап, сӱӱнчилӱ каткырып турганыҥды кӧргӧн наjыларыҥ чат кайкап, эш-неме оҥдобой тургайсын, сен олорго мынайда айдарыҥ: «Ийе, ийе, мен jылтыстарды кӧрӱп, jаантайын каткырып туратан киши эдим!».", "Олор мыны угуп, сени, байла, jӱӱлген-эштеген болор бо деп сананар.", "Эмди билдиҥ бе, мен сеге кандый ачу-корон jетирерге jадым… Ол катап ла токтодынып болбой каткырына берди."], "p": 657}, {"t": "text", "c": ["— Сеге ден jылтыстар эмес, та нени-нени сыйлагамдый болор. Торт ло ал-камык каткычы-ойынчы, шыҥырууш ӱндӱ кӱсӱҥилер ошкош… Ол катап ла каткыра берди.", "Оноҥ ойто бир де ойын-кокыр jогынаҥ мынайда айткан:"], "p": 658}, {"t": "text", "c": ["— Билериҥ бе… бӱгӱн тӱнде… келбесеҥ торт."], "p": 659}, {"t": "text", "c": ["— Мен сени jаҥыскандыра арттырбазым. — Сеге мен кыйналып тургамдый… керек дезе, ӧлӱп jаткандый кӧрӱнерим. Jаантайын анайда болуп jат. Келбе, керек jок. Тегине ичиҥ ачыыр, кородоорыҥ. — Мен сени jаҥыскандыра арттырбазым."], "p": 662}, {"t": "text", "c": ["Jе ол та неге де санааркап турган. — Мениҥ айдып турганым… байагы jыланнаҥ улам база. Канай-эштеп ол сени чагып ийсе… Jыландар чугулчы ине. Кемди-кемди олор, карын, макасырап чагар. — Мен сени jаҥыскандыра арттырбазым. Ол кенетийин токунай тӱшти."], "p": 666}, {"t": "text", "c": ["Тӱнде ол турала, канайып jӱре бергенин мен кӧрбӧй калтырым.", "Ол бир шылырт эдер эмес, чек-чек басып jоголып каларда, киши кайдаҥ сезетен эди.", "Качан мен ого тынастаган jаба jедеримде, ол бек сананып, бачымдап бараткан эмтир."], "p": 667}, {"t": "text", "c": ["— А-а, бу сен туруҥ не… — деп, ол jӱк ле айтты. Ол мени колтуктап алды.", "Jе оны та не де эмештеҥ чочыдып турганы билдирет."], "p": 669}, {"t": "text", "c": ["— Мениле кошо темей барып jадыҥ.", "Сеге мени кӧрӧргӧ ачу болор.", "Сеге мен ӧлӱп бараткамдый кӧрӱнерим, jе онысы чын эмес… Мен унчукпайдым ла. — Билериҥ бе… ол коркышту узак. Мениҥ сӧӧк-тайагым ӧткӱре уур. Оны мен кӧдӱрип апарар аргам jок."], "p": 671}, {"t": "text", "c": ["Мен унчукпайдым ла."], "p": 672}, {"t": "text", "c": ["— Jе мынысы — эскирген чел-кабыкты суурып, таштаган кептӱ.", "Оныҥ учун мында санааркайтан не де jок… Мен унчукпайдым ла."], "p": 673}, {"t": "text", "c": ["Ол чыдашпай, чала ӧчӱре базыла берди ошкош.", "Jе ол мени мекелеп койорго база бир ченешти:"], "p": 674}, {"t": "text", "c": ["— Билериҥ бе, бу сӱрекей кайкамчык болор!", "Мен де jылтыстарга кӧрӱп турарым. Оноҥ улам шак ончо jылтыстар чыкыраган эски кутуктардый меге сӱрекей кару ла jуук билдирер.", "Кашы ла jылтыс мени сӱӱнип сугарар эди…", "Мен унчукпайдым ла."], "p": 675}, {"t": "text", "c": ["— Кандый кайкамчылу болорын сананып кӧрсӧҥ дӧ!", "Сенде беш миллион кӱсӱҥи, менде дезе беш jӱс миллион тоҥмок суу болор…", "Мынайда айдынган соҥында ол унчукпай барды, не дезе чыдашпай, ол бойы да кӱҥӱреде ыйлай берген… Анча-мынча болбой туруп, бис, байла, jедер jерге jедип келгенис пе, кандый, ол мынайда айткан:", "— Jе, бис jедип келдис.", "Сен мында тур, эмди мен бойым бир алтам эдейин. Jе ол тидинип болбой, кумакка отура тӱшти, канайтса да, ого база коркымчылу боло берген эмей, оноҥ ол тыныш алынып айткан:"], "p": 678}]}