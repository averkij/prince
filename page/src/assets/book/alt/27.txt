{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "ХХVII", "p": 680}, {"t": "text", "c": ["— Билериҥ бе, не… мениҥ чечегим… мен ол учун каруулу.", "Ол ӧткӱре аргасы jок кӧӧркийек сӱрекей бӱдӱҥкей эмей!", "База оныҥ jӱк ле jӱдек тӧрт тегенеги бар, jе онысыла кӧӧркий jеткердеҥ база канай коруланар ол…", "Буттарым нениҥ де учун тырлашып, талып турган, jӱрегим чарчалып, таралjып jӱреле, мен кумакка кӱч эттире отура тӱштим.", "Ол ӧрӧ ӧҥдӧйип айткан: — Jе… барганым бу…", "Бир минут кире отурала, туруп, ичкери jӱк ле бир алтам этти.", "А мен курула бергемдий, кыймык та эдип болбодым."], "p": 680}, {"t": "text", "c": ["Бут алдынаҥ сары jалкын jалт эдип, чӧйилип калды ошкош.", "Бир ле кесекке ол кыймыгы jок тура тӱшти. Кыйгырбады да.", "Оноҥ чала кыйынынаҥ, агаш jыгылган чылап, араайын барып тӱшкен.", "Табыш чыгарбады, кумак бастыра табышты jок эдип ӧчӱре базып, jаап салатан ине."], "p": 681}, {"t": "text", "c": ["Оноҥ бери алты jыл ӧтти…", "Jе бу учурал керегинде мен эмдигенче ле кемге де айтпагам. Эзен-амыр бурылып келгенимди кӧрӧлӧ, нӧкӧрлӧрим меге сӱрекей сӱӱнишкен.", "Jӱрегим сӱре ле сыстап, санааркап та jӱрсем, менеҥ не болгон деп сураганда, мен олорго эш-неме сестирбей туратам: — Бу тегин удурум неме, чӧлдӧ тыҥ jобогонымнаҥ улам…", "Jе бара-бара, учында мен бир эмештеҥ токунай бергем. … Jе кӧксимниҥ сызы чек jазылганы jок ло. Мен бир немени бышу билерим, jаҥыс ол мени токунадып jат. Мен билерим: Кичӱ-бий бойыныҥ планетасына эзен-амыр jедип барган. Анайда не сананып тургам дезе, качан таҥ адып келерде, мен кумакта оныҥ сӧӧгин таппагам.", "Jе оныҥ сӧӧги канчыйан уур болор деп! А мен бойым бозом тӱндерде jылтыстарды тыҥдалаарга сӱӱйдим. Торт ло беш jӱс миллион кӱзӱҥи шыҥкырашып тургандый…", "Jе сыраҥай ла кайкамчылу неме мындый. Мен курашка нокто jурап турар тушымда, салдыргасын кошо jурап беретенин чек ундып койтырым!"], "p": 684}, {"t": "text", "c": ["А кудай ла дезеҥ, Кичӱ-бий эмди оны кураштыҥ мурдына кийдирип болбойтон эмтир.", "Оноҥ бойымнаҥ бойым мынайда сурадым: оныҥ планетасында эмди ле не болуп jат не, кӧргӧн киши?", "Керде-марда кураш чечекти jип салган болсо, канайдар?"], "p": 685}, {"t": "text", "c": ["Кесекте мен бойыма: «Jо-ок, ондый болор аргасы jок!", "Кичӱ-бий тӱн киргенде, чечегин шил какпакла jаантайын jаап, курашты ноктолоп койып, оны чечегине jууктатпай, кӱн эртеде jандырып, кабырып ла турган болор…» деп айдадым.", "Анайда санансам, меге сӱрекей jакшы.", "Бастыра jылтыстар араайын шыҥкырашып, мениле кошо сӱӱнчилӱ каткырышып тургандый."], "p": 686}, {"t": "text", "c": ["А кезикте мен бойыма: «Киши бирде алаа да болуп калат… Ол тушында не-не болуп калардаҥ айабас!"], "p": 687}, {"t": "text", "c": ["Канай-эштеп ол эҥирде шил какпакты jабарын ундып койгон эмезе курашы тӱнде бошонып, чыккан болбозын…» — деп айдадым.", "Мынайда санансам, чек токтоныкпай барадым. Орчылаҥдагы ончо чолмондор, jылтырашкан jылтыстар мыны угуп, ыйлашкылап тургандый.", "Бу ончосы кайкамчылу да, jашытту да.", "Кичӱ-бийди мен чилеп ок айдары jок сӱӱй берген слерге де бу ончосы андый ла сӱрекей кереги jок эмес: кайда да, орчылаҥныҥ бир толугында, бис качан да, качан да кӧрбӧгӧн бир кичинек кураш биске чек таныш эмес бир чечекти, айса болсо, jип салды эмеш пе деп сананар болсобыс, бӱткӱл телекей биске чек башка болуп билдирет…"], "p": 688}, {"t": "text", "c": ["Кӧк Теҥери тӱбин дӧӧн кӧрсӧгӧр дӧ. Бойыгардаҥ: «Байагы гӱл-чечек эзен-амыр не, айса jок не? Айса, оны болгобос jанынаҥ кураш jип койды эмеш пе?» деп суразаар да. Анайда айдала, аjыктанып кӧрӧрдиҥ бери jанында, айландыра ончосы слерге чек башка болуп кубула берер, jарый тӱшер.", "Мында кандый jаан учур, кандый кайкамчык jашыт бар болгонын jаан улустыҥ бирӱси де оҥдоп болор эмес!"], "p": 689}, {"t": "text", "c": ["Бу, мениҥ санаамла болсо, телекейде сӱрекей jараш ла сӱрекей эрикчел jер.", "Ээн чӧлдиҥ бу jери мыныҥ алдындагы да бӱкте jуралган, jе слерди jакшы кӧрӱп алзын деп, мен оны такып jурадым.", "Кичӱ-бий Jердиҥ ӱстинде баштап ла мында болгон, оныҥ кийнинде jоголо берген."], "p": 690}, {"t": "text", "c": ["Слер качан бирде Африкага, ээн чӧлгӧ келгедий болсоор, бу jерди кыйалтасы jогынаҥ танып ийерге, аjарып кӧрӱгер.", "Слерге мынайда ӧдӧргӧ келишкедий болсо, сурап турум, меҥдебегер, бу jылтысактыҥ алдында эмеш туругар.", "Слерге алтын чачту кичинек уулчак базып келип, тыҥ каткырып, слердиҥ сурагаарга кандый да каруу бербесе, слер, jартын айдып турум, ол кем болгонын билип ийер болбойоор.", "Ол тушта — слерди сӱреен сурап турум! — мениҥ санааркап турганымды токунадарга ундыбагар, ол ойто jана jедип келген деп, меге ылтам тарый бичик-билик jетиргер."], "p": 691}]}