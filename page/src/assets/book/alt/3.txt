{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "III", "p": 42}, {"t": "text", "c": ["— Мениҥ jеримде ончосы сӱреен ас та…", "— Ого jедер ле.", "Мен сеге чек кичине-ек кураш берип jадым."], "p": 42}, {"t": "text", "c": ["— Jе, сӱрекей ле кичинек эмес эмтир… — деп, ол эҥчейип, jурукты аjыктап турала, оморкоп шымыранды.", "— Кӧрсӧӧр дӧ!", "Уйуктап калды…", "Кичӱ-бийле мен шак анайда танышкам."], "p": 43}, {"t": "text", "c": ["Ол кайдаҥ келгенин мен бачым билип болбогом.", "Кичӱ-бий сурактарды меге тарый-тарый берет ле, jе мен оноҥ нени-нени суразам, чат укпаачы боло берет.", "Меге ончосы табынча оныҥ болгобой айткан сӧстӧринеҥ jарталды.", "Онойып, мениҥ самолёдымды (бу темир кушты мен слерге jурабайын, тӱҥей ле болалбазым) ол баштап ла кӧрӧлӧ сурады:"], "p": 45}, {"t": "text", "c": ["— Бу неме не?"], "p": 46}, {"t": "text", "c": ["— Бу неме эмес. Бу темир куш. Мениҥ самолёдым. Ол учат. Канайда учуп турганымды ого чала кӧӧрӧгӧн айас jартадым. Мыны угала, ол омок кыйгырып ийди:"], "p": 48}, {"t": "text", "c": ["— Канай! Сен кӧк тӱбинеҥ тӱштиҥ бе?"], "p": 49}, {"t": "text", "c": ["— Ийе."], "p": 50}, {"t": "text", "c": ["— Угарга солун!"], "p": 51}, {"t": "text", "c": ["Кичӱ-бий кӱзӱҥидий ӧткӱн ӱниле каткырды. Мениҥ кыjыраҥыма тийди: киши кыйналып, чаксырап jатканына каткырганын сӱӱбейтем.", "Jе ол нени де сеспей, мынайда айтты:"], "p": 52}, {"t": "text", "c": ["— Айдарда, сен де теҥеридеҥ келген эмтириҥ ине.", "Айла, кайсы планетадаҥ?"], "p": 53}, {"t": "text", "c": ["«Бу баланыҥ чӧлгӧ кайдаҥ келгени jарт» — деген сагыш башка кире конуп, мен оноҥ кӧндӱре сурадым:"], "p": 54}, {"t": "text", "c": ["— Айдарда, сен бери ӧскӧ планетадаҥ келгеҥ бе?"], "p": 55}, {"t": "text", "c": ["Ол каруузын jандырбады. Самолёдымды аjыктаган айас ол башын араай jайкады:"], "p": 56}, {"t": "text", "c": ["— Jок, сен мыныла ыраактаҥ учуп келер аргаҥ jок… Оноҥ, неге де узак сананып турала, карманынаҥ мен берген курашты чыгарып, баа jок бу байлыгын шиҥдей берген. «Башка планеталар» керегинде баладаҥ угарга энчикпей сурадым:"], "p": 58}, {"t": "text", "c": ["— Балам, сен кайдаҥ учуп келдиҥ?", "Сениҥ айлыҥ кайда?", "Мениҥ курашымды алып, кайдаар кедерге туруҥ?"], "p": 59}, {"t": "text", "c": ["Ол унчукпай отурала, мынайда айтты:"], "p": 60}, {"t": "text", "c": ["— Меге кайырчак бергениҥ jакшы. Курашым тӱнде оныҥ ичине кирип уйуктаар."], "p": 61}, {"t": "text", "c": ["— А кайдар ол.", "Jакшы, шыраҥкай бала болсоҥ, сеге буу да берерим, тӱште оны армакчылап турарыҥ. Казык та эдип берерим."], "p": 63}, {"t": "text", "c": ["Кичӱ-бий кабагын jуурыды."], "p": 64}, {"t": "text", "c": ["— Оны нениҥ учун буулайтан?"], "p": 65}, {"t": "text", "c": ["— Буулап койбозоҥ, таппай каларыҥ."], "p": 66}, {"t": "text", "c": ["— Кайда барар ол? — деп, мениҥ наjым каткырып сурады."], "p": 68}, {"t": "text", "c": ["— Кайда барар деп пе? Кӧргӧн кӧс лӧ болуп барса, канча jерди ӧдӧ лӧ берер."], "p": 70}]}