{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "IV", "p": 71}, {"t": "text", "c": ["— Jылыйар деп коркыбай jадым, менде тенип барар jер элбек эмес. Оноҥ санааркаган бӱдӱмдӱ айтты:"], "p": 72}, {"t": "text", "c": ["— Кӧргӧн кӧс лӧ болуп, чип ле чике баргашын, ыраак барбас эмейиҥ…"], "p": 73}, {"t": "text", "c": ["База бир jаан учурлу ачыш эттим: оныҥ jаткан планетасы jӱк ле турача эмтир!"], "p": 74}, {"t": "text", "c": ["Jе бу мени тыҥ кайкатпады.", "Jер, Jӱпитер, Марс, Венера деген jаан планеталардаҥ башка jӱстер тоолу планеталар барын, олордыҥ эҥ кичинектерин телескопло до арай-керейдеҥ кӧрӧрин мен билетем.", "Ондый оогош планеталарды ачала, астроном олорго ат эмес, теп ле тегин номер берип jат.", "Темдектезе, астероид 3251-чи."], "p": 75}, {"t": "text", "c": ["Кичӱ-бий астероид В-612 деген айакча планетадаҥ учуп келген деп бышу бодоштырып турум.", "Ол астероидти 1909 jылда бир тӱрк астроном телескоптоҥ jӱк ле бир катап кӧрӱп калган эмтир."], "p": 76}, {"t": "text", "c": ["Астроном бойыныҥ jаҥы ачылтасы керегинде Телекейлик астрономдор конгрессинде jетирӱ эткен.", "Jе ол астроном тӱрк кийимдӱ болгоны учун, ого кем де бӱтпеген.", "Jаан улустыҥ кылыгы ондый да!"], "p": 77}, {"t": "text", "c": ["Jе В-612 астероидтиҥ мӧри болуп, тӱрк султан башкарып jаткан албатысын европей бычуулу кийим кийзин деп jакару чыгарган, кийбесе, ӧлӱмле кезедип турган. 1920 jылда байагы ла астроном бойыныҥ табынтызы керегинде база катап jетирӱ эткен. Бу тушында ол эҥ эдилӱ модала кеп кийип, jазанып алганы учун, уккан улус ончосы оныла сӧс jогынаҥ jӧпсинишкен дежет."], "p": 78}, {"t": "text", "c": ["Мен база ла jаан улустыҥ кӱӱнин кӧрӱп, В-612 астероид аайынча кӧп куучындап, керек дезе оныҥ номерин де айдып турбай.", "Jаан улус цифраны коркышту сӱӱр.", "Качан jаҥы наjы таптым дезеҥ, олор качан да эҥ учурлузын соныркап укпас.", "Олор качан да «Оныҥ ӱни кандый эмтир?", "Кандый ойындарды сӱӱр?", "Кӧбӧлӧктӧп турган ба?» деп сурабас. Олор «Ол канча jашту?"], "p": 79}, {"t": "text", "c": ["Ага-ийниси канчалу?", "Бескеси канча?", "Адасыныҥ jалы канча кире?» деп сурагылаар.", "Мыны угуп, кишиниҥ торт ло короны курыыр. Jаан улус бу ла тоолу сурактыҥ бажында кишини jакшы билип алдыс деп бодогылайт.", "Jаан улуска «Мен кызыл кирпичтеҥ салып туткан тура кӧрдим, кӧзнӧгинде герань чечек ӧзӱп jат, jабынтызында кӱӱлелер баскындайт» дезеҥ, олор ол байзыҥды кӧзиниҥ алдына бодоштыра тартып, качан да кӧрӱп болбос.", "Jе олорго «Jӱс муҥ акчала туткан тура кӧрдим» деп айттыҥ ба, jок по, олор дезе, «О, ол тыҥ ла тура болбайсын!» деп кайкажар болсо коркыш.", "Анайда ок олорго «Кичӱ-бий ак-jарыкта чып ла чын болгонын керелеген темдек мындый: ол сӱрекей эрке ле ачык-jарык кылык-jаҥду бала болгон, ол сӱре курашту ла болсом дейтен.", "Jе кураш кӱӱнсеген кишини бу ак-jарыкта канайып болбогон деп айдатан» дезеҥ, олор ийиндерин кызынгылап, база нени де айтпай, сени санаасы кириш-чыгыш немедий кӧрӧр.", "Jе качан олорго «Ол астероид В-612 деген планетадаҥ учуп келген» дезеҥ, олор сӧс jогынаҥ сеге бӱдӱп, база сурактар бербес те, кӧп шылабас та."], "p": 80}, {"t": "text", "c": ["Jаан улустар андый албаты!", "Олорго тыҥ тарынарга болбос.", "Балдарга jаан улустыҥ андый jедикпестерин ары ла кӧрбӧӧчи, билбеечи болуп турар керек."], "p": 81}, {"t": "text", "c": ["Jе бис, jӱрӱм дегенин jакшы билетен улус, бис, канайтса да, номерлер ле тоолор-сыпырлар сӱӱчилерди шоодып, олорго каткырып jадыс!"], "p": 82}]}