{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "V", "p": 85}, {"t": "text", "c": ["Андый болордо, бу тууjы-повестти мен куулгазынду чӧрчӧк чилеп баштаар кӱӱним бар.", "Мынайда баштаар эдим: «Ак-jарыктыҥ ӱстинде бир Кичӱ-бий jуртаптыр. Ол бойынаҥ бир ле эмеш jаан планетада jаткан эмтир, кийим-тудумы бӱдӱн-бӱткӱл, не-неме текши jеткил, анда jаҥыс ла jакшы наjы jок болуптыр…».", "Jӱрӱмди jакшы, тереҥ оҥдоп-билип турган улус бу куучыным бӱткӱлинче чын болгон эмтир ине деп чӱрчеде ле сескилеп ийер. Jе мен бу бичигимди улус тегине ле соот эдип кычырзын деп кӱӱнзеп турганым jок. Качан кичинек наjымды бир-бир эске алгамда, мениҥ jӱрегим ачу jимирей берет, оныҥ учун мен ол керегинде куучынды кыйнала-кыйнала баштап турадым.", "Ол курашыла кожо мени таштап барганынаҥ бери алты jыл ӧдӱп калган, кандый узак!", "Оны ундубайын ла дегенимнеҥ улам, мен ол керегинде каа-jаада куучындап берейин деп турбай, база не деп.", "Наjыларды ундуйтанынаҥ кунукчыл неме качан да jок: наjы деп неме кашы ла кишиде болбой jат.", "Киши кишидеҥ база башка.", "Мен де jӱзӱн-jӱкпӱр тоолорго jилбиркейтен улустый болуп каларынаҥ чочып jадым."], "p": 85}, {"t": "text", "c": ["Бир кайырчак будуктар ла ӧҥдӱ карандаштарды мен шак ла мыныҥ шылтузында садып алгам.", "Бу jашыма, алты jаштуда jутпа jыланнаҥ ӧскӧ нени де jурабаган jе ле деген кишиге jурап кӧрӧргӧ база такып ченешетени белен ле неме эмес!", "Jуругымды ого jӱзӱндеш эдерге албаданып кӧргӧним алаҥсу jок jарт. Jе болийетениме мен тыҥ ла ишенип турганым jок.", "Бир сӱр jакшы чыгар, экинчиси — чек башка. Чек jӱзӱндеш эмес, канайдар.", "Бир jуразам, Кичӱ-бийдиҥ сынын jастырып койорым, бирӱсинде — тоҥ ӧткӱре узун, экинчизинде чек jатпанак чыгар.", "Кийиминиҥ ӧҥи де санаамнаҥ чыгып калды. Мен оны бодоштыра jурап та турадым, бир кӧрсӧм — jаман ошкош, ойто кӧрсӧм — кем ле jок. Адакы учында мен эҥ ле керектӱзин ундуп та салган болорымнаҥ маат jок.", "Jе канайдар, оныҥ учун слер мени кӧп силкибегер, балдар.", "Кичинек наjым меге онысын-мынысын лаптап-jазап jартабаган деп билигер.", "Айса болсо, ол мени база бойындый ла болор деп бодогон.", "Jе мен канайып та албадансам, кайырчактыҥ ичинде jаткан курашты тыштынаҥ кӧрӱп албазым.", "Айса мен эмди бир кесек jаан улуска чала тӱҥейлеш болуп бараткан болорым ба. Байла, карып jӱрген болорым."], "p": 86}, {"t": "text", "c": ["Кӱн ле сайын оныҥ планетасы керегинде, ол бойыныҥ планетасын канайда таштап, канайда jоруктаганы керегинде кандый бир солунды мен угуп, билип ле турдым.", "Ол бу керегинде келишкенче ле каа-jаа куучындап туратан.", "Онойып, ӱчинчи кӱнде мен баобабтардыҥ каршусын билдим."], "p": 88}, {"t": "text", "c": ["Мынысы база кураштаҥ улам башталган. Кичӱ-бийдиҥ кӧксине тереҥ санаа тӱшкендий, ол кенетийин: — Кураштар jырааны jийтен дегени чын дезеҥ? — деп, менеҥ сурады."], "p": 90}, {"t": "text", "c": ["— Эйе, онысы чын."], "p": 91}, {"t": "text", "c": ["— Кандый макалу!"], "p": 92}, {"t": "text", "c": ["Кураштардыҥ jырааларды jиир-jибези ого та не керектӱ болгонын мен оҥдоп болбодым. Jе Кичӱ-бий мынайда кошты: — Айдарда, олор баобабтарды база jиир бе?"], "p": 94}, {"t": "text", "c": ["— Jок, баобабтар jыраалар эмес, jаан агаштар — деп, мен ого удура унчуктым. — Сен бир ӱӱр слондор айдап экелсеҥ де, бастырасы биригип, бир баобабты тӱгезе jип албас."], "p": 95}, {"t": "text", "c": ["Jаан-слондор керегинде айтканым угала, Кичӱ-бий каткырды."], "p": 96}, {"t": "text", "c": ["— Бир слонныҥ ӱстине экинчизин тургузып койбозоҥ, олор бадыжар эмес…", "Оноҥ айтты:"], "p": 97}, {"t": "text", "c": ["— Баобабтар jаанап ӧскӧлӧктӧҥ озо кип-кичинек болотон ине."], "p": 98}, {"t": "text", "c": ["— Онысы чын.", "Jе курашыҥ кичинек баобабтарды отоп jип салзын деп, сен кайдарга тургаҥ?"], "p": 99}, {"t": "text", "c": ["— А база канайдар? — деп, Кичӱ-бий серт эдип кыйгырган."], "p": 100}, {"t": "text", "c": ["Меге дезе керектиҥ аайын оҥдоорго болуп, база ла сананарга келишти."], "p": 101}, {"t": "text", "c": ["Кӧрӧр болсо, керек мындый болуптыр: Кичӱ-бийдиҥ планетасында, ӧскӧ планеталарда чылап ок, тузалу да, каршулу да ӧлӧҥ-чӧп ӧзӧтӧн эмтир.", "Шак оныҥ учун анда jакшы, тузалу ӧзӱмдердиҥ jакшы ӱрендери ле jаман, каршулу ӧзӱмдердиҥ jаман ӱрендери бар болгоны сӧс jок jарт неме.", "Jе ӱрендер кӧскӧ кӧрӱнбес ине. Олор калыҥ кыртыштыҥ алдында тереҥ уйкуда jаткылайт.", "Jе бир-бир ӱрен кӧзин ачып ойгонгончо ло уйуктагылайт. ӱрен jердеҥ ӧзӱп, ӧрӧ кӱнге чӧйилип чыкканда, ол баштап тарый каршусы jок, эрке ле кару кӧрӱнет.", "Ол кандык эмезе от-чечек болгошын, карын, там jаранып, там jайылып ӧссин.", "Jе ол кандый бир jаман чӧп, от-ӧлӧҥ болгошын, оны таныган ла тарый, тазыл-тамырыла катай jулуп, таштаар керек.", "Кичӱ-бийдиҥ планетасында шак андый каршулу ӱрендер бар. Ол баобабтардыҥ ӱрендери."], "p": 102}, {"t": "text", "c": ["Планетаныҥ кыртышын андый ӱрендер туй тудуп салган.", "Баобабты эртедеҥ таныбазаҥ, кийнинде бодоныш-шорлоныш туузылбас.", "Ол планетаны бӱткӱлинче ээлеп бӱркеп салар. Тазылдарын планетаныҥ кӧксин ӧткӱре бошодып ийер.", "Ого ӱзеери планета оогош бололо, баобабтар кӧп болгон кийнинде, олор планетаны канча башка jара тартып ийери эрмек jогынаҥ jарт."], "p": 103}, {"t": "text", "c": ["— Менде бир кату чӱм-ээжи бар — деп, Кичӱ-бий меге соҥында куучындаган: — Эрте туруп, jунунып алала, планетамды jуунадып турадым.", "Баобабтарды гӱл-чечектердеҥ ылгаштырар ӧй jетсе ле, олорды карам jоктоҥ кӱн сайын эмештеҥ одоп ло турар керек: jердеҥ jаҥы ла ӧзӱп турар тушта олорды ылгаштырып болбозыҥ.", "Оноҥ ӧскӧ керек коомойтыыр.", "Бу иш бир де jилбӱлӱ эмес, jе jеҥил, оныҥ учун мен jалкуурыш деп неме билбейтем."], "p": 104}]}