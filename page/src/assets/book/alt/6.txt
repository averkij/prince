{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "VI", "p": 105}, {"t": "text", "c": ["Бу чӱм-ээжини бистиҥ де балдар jакшы билип алсын деп, мындый jурук jураарга, ол бир кӱн меге jӧп берген."], "p": 105}, {"t": "text", "c": ["— Олор качан бир jорукка атангадый болсо, бу анчада ла керектӱ неме. Ӧскӧ иш эмеш тутап та калса, анда коомой неме jок.", "Jе баобабтарла урушпай, бош салынып ийсеҥ, чучураш-чаксыраш болор ло база.", "Мен бир jалку jуртап jаткан планетаны кӧргӧм.", "Ол бойыныҥ ӧйинде jӱк ле ӱч тӧсти jула тартпаган учун…", "Кичӱ-бий меге ончосын тӧкпӧй-чачпай куучындап берерде, мен ол планетаны jурап ийдим.", "Улуска кӧп укааркаарын чек сӱӱбейтен эдим. Jе баобабтар кандый jеткерлӱ болгонын билетендери ас учун, кем-кем кандый-бир астероидке jедип баргажын, оны анда кӧп jеткерлӱ учуралдар сакыыры керегинде мен озолодо айдып койор кӱӱним бар. «Балдар! — деп, мен слерге jакыйдым: — Баобабтардаҥ чеберленигер!»", "Удааннаҥ бери сакып турган jеткер керегинде наjыларыма озолондыра айдып саларга турум. Онысын мынаҥ озо канайып мен чек сеспеген эдим, эмди шак олор анайда ок сескилебей jӱрет. Jеткер jеҥ алдында! Шак мыныҥ учун бу jурукты кичееп jурадым.", "Айса болсо, слер бу бичикте баобабтарлу jуруктый коркымчылу база ӧскӧ jуруктар не jок деп сураарыгар.", "Jе бу неме. Мен чырмайа-чырмайа, терлеп-бурлап та туруп, jе база нени де jурап болбодым.", "Баобабтарды канайда jурап чыккам дезе, бу мындый jурук бистиҥ балдарга сӱрекей керектӱ ле jаан учурлу болор деген санаа баштаҥ чыкпай, меге ийде-кӱч берген болуп jат."], "p": 106}, {"t": "text", "c": ["О Кичӱ-бий! Сениҥ jӱрӱмиҥ ээн планетада кандый jаҥыскансырак, кандый коркышту кунукчыл ӧткӧнин бара-бара мен билип алдым.", "Узак ӧйгӧ сенде сок jаҥыс соот болгон: кӱнниҥ кызарып ашып jатканын сен унчукпай кӧрӱп отуратаҥ.", "Мынысы керегинде мен тӧртинчи кӱнниҥ таҥ эртезинде:"], "p": 108}, {"t": "text", "c": ["— Кӱнниҥ ашканын кӧрӧргӧ сӱӱйдим.", "Барып, эҥирги таҥдакты кӧрӧлик пе? — деп айтканынаҥ билгем."], "p": 109}, {"t": "text", "c": ["— Jе эмеш сакып алар керек."], "p": 110}, {"t": "text", "c": ["— Нени сакыйтан?"], "p": 111}, {"t": "text", "c": ["— Кӱнниҥ бадарын."], "p": 112}, {"t": "text", "c": ["Баштап тарый сен мыны сӱрекей кайкап угала, оноҥ бойыҥа бойыҥ каткырып айткаҥ:"], "p": 113}, {"t": "text", "c": ["— А бу мен бойымды сӱре ле ӱйде мен деп бодойдым!"], "p": 114}, {"t": "text", "c": ["Чындап та. Америкада талтӱш турганда, Франсыйада кӱн ашарга jууктап келетенин ончосы билер."], "p": 115}]}