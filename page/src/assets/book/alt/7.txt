{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "VII", "p": 118}, {"t": "text", "c": ["Франсыйага элес эдип шак бу ӧйдӧ jеде конуп баргашын, киши кӱн канайда ашып jатканын анчада ла jакшысынып кӧрӧр эмес пе.", "Канайдар, качашып, Франсыйа бистеҥ сӱрекей-сӱрекей ыраакта.", "А сениҥ айакча планетаҥда кӱнниҥ батканын база катап кӧрӧйин дезеҥ, отургышты бир ле канча алтай ичкери jылдырып ийеле, кӱӱниҥе тийгенче кӧрӱп отурар эдиҥ…", "— Бир катап кӱнниҥ батканын мен тӧртӧн ӱч катап улай кӧргӧм! Оноҥ бир эмеш унчукпай турала айтты: — Билериҥ бе… качан кишиге коркышту карыкчал табарган тушта, кӱнниҥ ашканын кӧрӧргӧ jакшы.", "— Айдарда, кӱн ашканын тӧртӧн ӱч катап кӧргӧн кӱн сеге сӱрекей кунукчыл болгон турбай?"], "p": 118}, {"t": "text", "c": ["Jе Кичӱ-бий бого каруузын jандырбаган."], "p": 119}, {"t": "text", "c": ["Бешинчи кӱнде Кичӱ-бийдиҥ jашыдын мен база ла кураштыҥ шылтузында билип алдым.", "Ол кенетийин, байла, кӧп-кӧп санаалардыҥ кийнинде болгодый, менеҥ мынайда сурады:"], "p": 121}, {"t": "text", "c": ["— Кураш ӧскӧ дӧ ӧлӧҥ-чӧп отойтон jаҥду да, чечектерди база кыркыыр эмес пе?"], "p": 122}, {"t": "text", "c": ["— Сыргалjын бол, чечек бол — оосына ла учурашсын, ого тӱҥей ле."], "p": 123}, {"t": "text", "c": ["— Тегенектӱ чечектерди база jиир бе?"], "p": 124}, {"t": "text", "c": ["— Эйе, тегенектерди де байлабас."], "p": 125}, {"t": "text", "c": ["— Айса тегенектер не керектӱ?"], "p": 126}, {"t": "text", "c": ["Онысын мен кайдаҥ билетем.", "Оныҥ ӱстине чек бош jок болгом: мотордыҥ бир болтыла урушып, чыгара эреп албай чаксырап jаткам."], "p": 127}, {"t": "text", "c": ["Керегим коомойтып, суум тӱгенип, мен ал-санаада отургам. Бу аргасы jок ээн чӧлгӧ конушым jаман бошоор болды ба деп чала чочып баштагам."], "p": 128}, {"t": "text", "c": ["— Тегенектер не керектӱ?"], "p": 129}, {"t": "text", "c": ["Бир ле суракты береле, Кичӱ-бий каруусын албаганча, качан да jана болбойтон.", "Качашып турган болт мени тыҥ кыjыраҥтыдып турган, оныҥ учун мен jаан сананбай:"], "p": 130}, {"t": "text", "c": ["— Тегенек бир де керектӱ эмес, чечектер тегенекти ачурканган туш эмезе обына чыдабай чыгарат — деп, бодоп ло айда салдым."], "p": 131}, {"t": "text", "c": ["— Чын ла андый ба?"], "p": 132}, {"t": "text", "c": ["Бис экӱниҥ ортобыста ыҥ-шыҥ боло берди. Онойткон ло jерде ол чала тарынган айас айтты:"], "p": 133}, {"t": "text", "c": ["— Бӱтпесим сеге!", "Чечектер jобош. Олордо jаман сагыш качан да jок.", "Оныҥ учун олор эш-немедеҥ айабас кӧрӱнер кӱӱндӱ. Тегенектӱ болсобыс, ончолоры jалтанып jууктабас, бис бойыбысты шак онойып корулап туруус деп олор бодоп jадылар.", "Мен ого удура унчукпадым.", "Бу ӧйдӧ мен: «Бу болт эмди ле чупча эрелбезе, кӱрӱмди маскала чачылта быдай согуп ийерим» деп, ичимде тыҥ ла кекенип отурган эдим.", "Кичӱ-бий мениҥ санаамды база ла буза согот:"], "p": 134}, {"t": "text", "c": ["— Сен бодоп турган болорыҥ, чечектер…", "— Jок дийдим, jок!", "Нени де бодоп турганым jок!", "Мен сеге сананбай, келишкенче ле айдып ийгем.", "Мен олуды jок иштӱ болгонымды сен кӧрӱп туруҥ ине. Оҥдозоҥ, оҥдозоҥ!"], "p": 135}, {"t": "text", "c": ["Ол мен jаар кайкап кӧрди:"], "p": 136}, {"t": "text", "c": ["— Олуды jок иштӱ мен дейзиҥ бе?"], "p": 137}, {"t": "text", "c": ["Кичӱ-бий мени узак аjыктап турды: бастыра бойым jес-кара, сӱркӱшке уймалып калгам, колымда маскалу, ого jарты jок темирле урушып-чаксырап jаткам."], "p": 138}, {"t": "text", "c": ["— Сениҥ куучыныҥ jаан улустыйына тӱҥей! — деп, ол ачынды."], "p": 139}, {"t": "text", "c": ["Эмеш эп-jоксына бердим.", "Бала дезе кезе айда салды:"], "p": 140}, {"t": "text", "c": ["— Сен ончосын булгаштырып jадыҥ… Эш-неме оҥдобос эмтириҥ! Ээ, ол меге аайы jок тарынган. Башын чугулду серпип ийерде, оныҥ алтын чачтары салкынга ӱрпейише берген."], "p": 142}, {"t": "text", "c": ["— Мен бир планета кӧргӧм, анда шак сендий кызыл jӱстӱ бир бийиркек киши бар.", "Ол бу ак-jарыкта jӱргенче, бир чечек те jыткарып кӧрбӧгӧн.", "Бир jылтыска кӧрбӧгӧн.", "Кемди де сӱӱбеген. Качан да, нени де этпеген. Оныҥ билгени jаҥыс тоолор собыратаны. Кере тӱшине ле jаҥыс «Мен иштӱ киши!", "Менде бош jок! Мен иштӱ» деер куучынду, шак сеге тӱҥей. Оноҥ кӧӧрӧгӧнине торт ло тестейе берер.", "Jе чындаптаҥ кӧргӧшин, ол киши эмес. Ол мешке."], "p": 144}, {"t": "text", "c": ["— Не?"], "p": 145}, {"t": "text", "c": ["— Мешке!"], "p": 146}, {"t": "text", "c": ["Кичӱ-бий ачынганына, керек дезе, кугара берди."], "p": 147}, {"t": "text", "c": ["— Миллион jылдарга улай чечектердеҥ тегенек чыгат. Jе онысын керектебей, миллион jылдар улай кураштар чечектерди отоп ло jат.", "Тегенектеҥ бир де туза jок болгойсын, чечектер тегенектӱ ӧзӧргӧ нениҥ учун албаданып турганын оҥдоп алатаны — ол база олуды jок иш эмес беди?", "Кураштар ла чечектер бой-бойлорыла тартышкылап турганы сеге jилбӱлӱ эмес пе?", "Айса мынысын сен ол кызыл jӱстӱ семис немениҥ арифметиказына турбас деп пе?", "Мен дезе бу орчылаҥныҥ ӱстинде сок jаҥыс бир чечек билерим, ол чечек мениҥ планетамда ӧзӱп jат. Андый чечек база кайда да jок. Бир кӱн эртен тура оогош кураш отоп тура, оны болгобос jанынаҥ jип ийеле, ол нени кылынып койгонын сеспей jӱрсе, не болор? Бу сеге андый ла тегин неме бе? Ол чек кызарып чыккан. Оноҥ ойто ло токтоду jок, ӧкпӧзин ӧчӱрип болбой, ӧктӧм куучындай берген:"], "p": 149}]}