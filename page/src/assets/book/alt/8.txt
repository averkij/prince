{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "VIII", "p": 151}, {"t": "text", "c": ["— Миллион jылтыстыҥ бирӱсинде де ӧспӧгӧн сок jаҥыс чечекти сен сӱӱген болсоҥ, анайда айтпас эдиҥ.", "Тӱби jок теҥерини аjыктап, бойыҥды сӱрекей ырысту бодоор эдиҥ. Оноҥ бойыҥа «Кайда да анда мениҥ чечегим бар…» деп айдынарыҥ.", "Jе бир кӱн кураш оны jип салгайсын, сеге бастыра jылтыстар бир уула кенетийин ӧчӧ бергендий бодолбос беди?", "Сен мыны да андый ла тегин неме деп бодойдыҥ!"], "p": 151}, {"t": "text", "c": ["Оноҥ база эрмек айдып болбой, ачусына чыдабай, ӧксӧп ыйлай берди.", "Бозом кирген.", "Мен ишимди таштадым.", "Качалганду эрезин ле маска, суузаш ла ӧлӱм — ончосы меге каткымчылу кӧрӱнди.", "Не дезе, бир jылтыста, бир планетада — Jер деген атту мениҥ планетамда Кичӱ-бий ыйлап турарда, оны эркеледип, элдеҥ озо токунадар керек болгон. Артканы керек беди.", "Мен оны колыма алып, jайкап баштагам. Мен ого мынайда айдып тургам: «Сениҥ сӱӱген чечегиҥе кандый да jеткер jок…", "Сениҥ курашыҥа мен нокто эдип берейин — оныҥ оозы-мурдына кептеп койорыҥ, ол тушта кулугур сениҥ чечегиҥе умсанып болбос. Чечегиҥе темир чеден тудуп берейин, jе бе… Мен сеге база… Мен…»", "База та нени айдып тургам, билбейдим. Санаама jакшы кирип турганы jаҥыс: меге ол тушта сӱрекей эби jок ло коркышту уур болгон. Онойып та не айттым болбогой, не айттым?", "Ол мени уксын ла деп, оныҥ сооп, менеҥ ырап бараткан кӱӱнин та канайып jедип тудатанын, токтодып алатанын мен билбей тургам.", "Кӧс jашыныҥ алтайы jашытту ла шиҥделбеген неме эди, баш ла бол!"], "p": 152}, {"t": "text", "c": ["Кӧп тӧ ӧй ӧтпӧди, мен ол чечек керегинде база jакшы билип алдым.", "Кичӱ-бийдиҥ планетасында jаантайын ӧзӧтӧни чӱми jок чечектер болуптыр. Олордыҥ чечеги де, бойлоры да кӧп jер ээлебей, араайынаҥ jайылып калган туратан.", "Олор таҥ алдында jайылала, эҥиргери чалдыгып калатан эмтир.", "Jе бир кӱн та кайдаҥ да айдадып келген ӱреннеҥ бу чечек ӧзӱп чыкпай кайтты.", "Кичӱ-бий тегин ӧлӧҥ-чӧптӧҥ, комургай-сыргалjыннаҥ чек башка бӱдӱмдӱ бу кичинек чечектеҥ кӧзин албай турган.", "Айса болсо, бу баобабтыҥ кандый бир jаҥы jӱзӱни болор бо, киши ле бӱтпес!", "Jе чечек jаан удабай ла ӧрӧ ӧзӱшин токтодып, башы бӱрчӱктеле берди. Кичӱ-бий мындый jаан бӱрчӱкти мынаҥ озо кӧргӧн эмес, оныҥ учун качанда ла jайылбагай деп энчикпей сакып турган. Jе солун айылчы эм ӱстине бойыныҥ jашыл кыбында ла jашынып алган, jазанып, белетенип ле отурган эмтир.", "Ол чырай-кеберин jарандырар деп, jӱзӱн-jӱӱр будуктарды талдап кӧрӱп, кемjип турган болуптыр."], "p": 154}, {"t": "text", "c": ["Ак-jарыктыҥ ӱстине ол кандый бир ӧҥи jок мак чылап, ӱрпейип калган чыгар кӱӱни jок эди. Ол кеен-jараш болуп кӧрӱнерге турбай.", "О, ол коркышту кей-салкын кӧӧркийек болгон эмей.", "Каран белетениш кӱннеҥ кӱнге улалган.", "Арт-учында бир кӱн таҥдакталып келген сары таҥла кошо чечек jайылды."], "p": 155}, {"t": "text", "c": ["Кичӱ-бийди канча кире сакыткан Jарашай эстеген айас эрмектенди:"], "p": 156}, {"t": "text", "c": ["— Ай, арай-керейдеҥ ле ойгондым… Чууктабагар мени… ӱрпек-семтек эмтирим, тарангалагым…", "Кичӱ-бий: — Слер кандый jараш! — деп кайкап, айдынып ийгенин бойы да билбей калган."], "p": 158}, {"t": "text", "c": ["— Чын эмеш пе? — деп, чичкечек ӱн угулды.", "— Кызыл кӱнле кошо чыкканымды аjарсаар."], "p": 159}, {"t": "text", "c": ["Мыны угуп, Кичӱ-бий айылчы кӧӧркийектиҥ тили тоҥ ӧткӱре jӱгӱрӱк, бойын тудунып, тыҥ ла кемсинип билбейтен эмтир деп чӱрчеде ле сезип ийген, jе кеен-марал кеберкек Jарашайга удура эрмек айдып болбогон, алаатып, эки кӧзи тазырайган турды. Ол кӧӧркийек дезе jаан удабай: — Кӱн ӧксӧп, ашанатан ӧй jетти ошкош. Кӱчсинбей, мени бир эмеш кӱндӱлеп ийетен болсогор, былар, jакшы деер эдим слерди…", "Кичӱ-бий уйалган бойынча, капшай ла суу-ургуш алгый таап экелеле, айылчы кӧӧркийди тоҥмок суула сугарып койды."], "p": 162}, {"t": "text", "c": ["Анча-мынча болбой туруп, Jарашай чӱмеркек ле ачынчак болгоны база jарталды. Кичӱ-бий оныҥ камык кӱӱнин кӧдӱрер деп jӱреле, чек кыйналарга jетти.", "Чечек тӧрт тегенектӱ болгон, бир кӱн чала тыҥсынып айтты:"], "p": 163}, {"t": "text", "c": ["— Бар да келсе, кайдалык, мен оныҥ тырмагынаҥ коркыбайтам!"], "p": 164}, {"t": "text", "c": ["— Мениҥ планетамда бар деп неме jок. ӧскӧ дӧ аҥдар jок — деп, Кичӱ-бий каруузын jандырган. — Ого ӱсеери барлар ӧлӧҥ-чӧп jибейтен."], "p": 165}, {"t": "text", "c": ["— Мен ӧлӧҥ эмезим — деп, чечек тарынды."], "p": 166}, {"t": "text", "c": ["— Jастыра айткан эмтирим, чууктабагар мени…", "— Чын, меге барлар коркымчыу эмес, jе мениҥ jалтанып турганым — соок jыбар.", "Слерде кӧшӧгӧ табылбас па?"], "p": 167}, {"t": "text", "c": ["«ӧзӱм, jе соокко ӧдӧринеҥ коркып jат, саҥ ла башка…» — деп, Кичӱ-бий алаҥ кайкап сананды. — Jе чӱми jаан ла чечек, чӧрчӧги ле кӧп»."], "p": 168}, {"t": "text", "c": ["— Кызыл эҥир киргейсин, мени jаап, купчуп койыгар.", "Мында сӱрекей соок эмтир.", "Киши jадып чыдабайтан планета эмтир, билбегем.", "Анда, мениҥ келген jеримде…", "Jе ол бу эрмегин jетире айтпады.", "Бу jерге ол ӱрен болуп тӱшкени санаазына кирип, тӧгӱнинеҥ уйала берген ошкош.", "Башка телекейлер керегинде оныҥ нени де билер аргасы jок то.", "Качан тӧгӱни тыштына иле чыга бергедий тушында, туттурбаска оспоктойын дегенде, jаан jерди качан да алып болбос! Jарашай уйадына бастырып, jе Кичӱ-бийге оны кӧргӱспеске, карын, чала jарбынаачы болуп, бир-эки катап jӧдӱлденип ийди."], "p": 169}, {"t": "text", "c": ["— Береечи болгон кӧшӧгӧгӧр кайда?"], "p": 170}, {"t": "text", "c": ["— Мен оны алып келейин дезем, слердиҥ эрмегеерди учына jетире укпаска болбодым!"], "p": 171}, {"t": "text", "c": ["Бу тушта чечек Кичӱ-бийди jакшы ла кызартып, эп-jоксындырар деп там ла тыҥыда jӧдӱлдеди."], "p": 172}, {"t": "text", "c": ["Кичӱ-бий бу Jарашай чечекти jакшы кӧрӱп, оныҥ айбыларын бӱдӱреринеҥ кичинек те кӱчсинбей, карын, ичинде чала каран сӱӱнип турган, jе анча-мынча болбой туруп, оныҥ jӱрегине алаҥсулу санаалар конуп баштады.", "Куру сӧстӧрди чын угуп, бойын бир эмештеҥ коркышту ырыс jок киши деп бодоор болды."], "p": 173}]}