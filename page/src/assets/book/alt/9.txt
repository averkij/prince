{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кичӱ бий", "p": 1}], "body": [{"t": "h2", "c": "IX", "p": 174}, {"t": "text", "c": ["— Оныҥ айтканын мен тегин уккам — деп, ол бир кӱн меге бӱдӱмчилӱ айдынды. — Чечектердиҥ сӧзин качан да укпас керек.", "Олорго сонуркап кӧрӱп, jыбар-jыдын jакшысынып тынар керек.", "Мениҥ чечегим бойыныҥ кеен jыбарын планетам ӱстине jайылтып турганы меге ас болгон бо, jаҥыс онысына да сӱӱнетен немени. Эмди ле билдим. Барлар ла тырмактар керегинде эрмектер… Олорды угуп, мен сӱӱнердиҥ ордына, бодоп ло неге ачууркангам деер…", "Оноҥ база мынайда айдынган:"], "p": 174}, {"t": "text", "c": ["— Мен ол тушта нени де оҥдобойтом!", "Сӧзин эмес, ишин баалаган болсом кайдат.", "Ол меге бойыныҥ кеен jыт-jыбарын сыйлап, мениҥ jӱрӱмимди jарандырып туратан.", "Меге качпас керек болгон!", "Ол бойыныҥ jалакай санаазын, эрке-менди кӱӱнин менеҥ jашырып, меге ачпай, мени бойы сессин деп турганын канайып сеспегем. Ол, байла, мени ончосын оҥдоор болор бо деп ишенген.", "Чечектердиҥ айтканы ла эткени эки башка болотонын киши кайдаҥ билетен эди!", "Jе мен ол тушта тоҥ ӧткӱре jаш болгом до, сӱӱп билбегем."], "p": 175}, {"t": "text", "c": ["Ол кеткин куштарла кошо jоруктаар деп шӱӱнгенин мен оныҥ кийниндеги куучындардаҥ билип алдым.", "Атанар кӱн таҥ эрте турала, бойыныҥ планетасын тегиндесинеҥ jазаптыра jуунадып салган.", "Кайнап турган вулкандарын jакшы-jазап арчып койгон.", "Анда кайнап тураачы эки вулкан бар болгон эмтир.", "Таҥ эртенде олорго курсак изидип турарга кандый макалу!", "Ол экӱсинеҥ башка анда база бир ӧчӱп калган вулкан бар эди.", "Jе киши атана берсе, керде-марда та не болуп калбас деп ол сананган. Оныҥ учун ол ӧчӱп те калган вулканды база арчыды.", "Вулкандарды ӧйлӱ-ӧйинде арчып ла тургайсын, олор адылбай-эштебей, бир кирезинде кайнап, кӱйӱп jадар, канайтпас та.", "Вулканныҥ чыгара тебилип адылатаны печкениҥ трубазында кӧӧ кӱйӱп башталган ӧрткӧ тӱҥей. Бис, Jердиҥ улузы, тоҥ ӧткӱре оогошыс учун, бойыстыҥ вулкандарыбысты арчыырга чыдабайдыс. Оныҥ учун олор биске камык чак-тӱбек jетирип турбай."], "p": 177}, {"t": "text", "c": ["Баобабтардыҥ тоолу чагалдарын jулуп jада, Кичӱ-бийдиҥ jӱреги сыстай тӱшти.", "Бери качан да бурылып келбезим бе деп, ол сананып калган. Андый да болсо, jаҥшыгып калган иши ого бу таҥ эртеде сӱрекей солун ла jакшы бодолды.", "Качан кӧӧркий чечегин калганчы катап сугарала, оны какпактап jабарга jадарда, ыйлап та ийер кӱӱни келди."], "p": 178}, {"t": "text", "c": ["— Jакшы болсын — деп, ол эзендешти. Jарашай каруузын бербеди."], "p": 180}, {"t": "text", "c": ["— Jакшы болсын — деп, Кичӱ-бий база такып айтты."], "p": 181}, {"t": "text", "c": ["Jарашай jӧдӱлдеп ийди. Ол бу тушында соок ӧткӧнинеҥ jӧдӱлдеп турган эмес."], "p": 182}, {"t": "text", "c": ["— Мен тенек болгом — деп, ол учында араайын айтты.", "— Меге чугулданба. Ырысту болуп jӱр."], "p": 183}, {"t": "text", "c": ["Ачынгадый бир сӧс айтпады. Кичӱ-бий мыны алаҥ кайкап укты. Ол алаатып, jӱрексиреп, шил какпакты тудунганча, эдер-тударын аайлабай, кыймык этпей турган. Бу кӧӧркийек кишиге мындый jалакай база болотон туру не деп, кӧзине изӱ jаш айланып, ол сананган. — Jашырып эмди кайдатан?"], "p": 184}, {"t": "text", "c": ["Чын, чып ла чын, мен сени сӱӱйдим — деп, чечек айдынып турган. — Сен оны билбегениҥ, мениҥ бойымныҥ буруум.", "Сен де мендий ок тенек болгоҥ, эмди сени тӱҥей ле токтодып болбос.", "Jаҥыс ла ырысту jӱр… Какпакты чачып ий, ол меге керек jок."], "p": 186}, {"t": "text", "c": ["— А салкын…", "— Мен ондый ла сӱрекей ӱдӱреҥ эмесим.", "Тӱндеги эзин меге, карын, тузалу.", "Мен чечек инем."], "p": 187}]}