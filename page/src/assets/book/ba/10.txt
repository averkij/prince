{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "X", "p": 189}, {"t": "text", "c": ["— Ә йәнлектәр, бөжәктәр...", "— Күбәләктәр менән танышыр өсөн ике-өс ҡаршылауыҡты ғына түҙергә тейешмен бит инде.", "Улар һоҡланғыс булырға тейештәрҙер ул. Ә шунһыҙ кем миңә килеп йөрөр? Һин бит алыҫта буласаҡһың.", "Ә ҙур хайуандарҙан мин ҡурҡмайым. Минең дә тырнаҡтарым бар. Һәм ул эскерһеҙ итеп үҙенең дүрт сәнсәген күрһәтте.", "Шунан: — Һуҙма инде, түҙерлек түгел!", "Китергә булғанһың икән — кит, — тип өҫтәне."], "p": 190}, {"t": "text", "c": ["Ул үҙенең илағанын Бәләкәй шаһзатҡа күрһәтмәҫкә теләй ине.", "Был бик ғорур гөл ине..."], "p": 191}, {"t": "text", "c": ["325-се, 326-сы, 327-се, 328-се, 329-сы һәм 330-сы һанлы йондоҙлаҡтар Бәләкәй шаһзаттың ҡауҡабына иң яҡындары ине."], "p": 192}, {"t": "text", "c": ["Шуға күрә ул тәү сиратта шуларҙы күрергә булды: ниндәйҙер шөғөл табырға, һәм дә нимәгәлер өйрәнергә кәрәк ине бит."], "p": 193}, {"t": "text", "c": ["Беренсе йондоҙлаҡта батша йәшәй ине. Пурпурға һәм аҫ тиреһенә бөркәнгән ул, бик ябай һәм шулай ҙа мөһабәт, тәхеттә ултыра ине."], "p": 194}, {"t": "text", "c": ["— Ә, бына хакимаҫт! — тип ҡысҡырып ебәрҙе батша Бәләкәй шаһзатты күргәс."], "p": 195}, {"t": "text", "c": ["«Ул мине нисек таныған икән? — тип уйланы Бәләкәй шаһзат. — Ул бит мине беренсегә күрә!»", "Ул батшаларҙың был донъяға ҡараштары ябай икәнен белмәй ине — улар өсөн бар кешеләр ҙә хакимаҫттар."], "p": 196}, {"t": "text", "c": ["— Яҡынла әле, һине ҡарап алғым килә, — тине ул, кемгәлер батша була алғанына ныҡ ғорурланып."], "p": 197}, {"t": "text", "c": ["Бәләкәй шаһзат ултырыр урын эҙләп тирә яҡҡа ҡараны, тик аҫ тиреһенән булған мәнтлә бар ҡауҡабты ҡаплаған ине.", "Баҫып торорға тура килде, ә ул шул тиклем арыған ине... һәм ҡапыл иҫәнәп ебәрҙе."], "p": 198}, {"t": "text", "c": ["— Этикет монарх алдында иҫнәүҙе рөхсәт итмәй, — тине батша.", "— Мин һиңә иҫнәргә тыям."], "p": 199}, {"t": "text", "c": ["— Мин аңғармаҫтан, — тип яуап бирҙе Бәләкәй шаһзат бик ҡаушап ҡына.", "— Мин оҙаҡ юлда булдым һәм бөтөнләй ҙә йоҡламаным...", "— Улайһа, мин һиңә иҫнәргә бойорам, — тине батша. — Күп йылдар мин кемдеңдер булһа ла иҫнәгәнен күргәнем булманы.", "Миңә был хатта ҡыҙыҡ.", "Шулай итеп, иҫнә!", "Минең бойороғом шул."], "p": 200}, {"t": "text", "c": ["— Мин шөрләйем... Мин башҡа иҫнәй алмайым... — тигән һүҙен әйтеп Бәләкәй шаһзат оялыуынан ҡыҙарып та китте."], "p": 201}, {"t": "text", "c": ["— Һм, һм... Улайһа... Улайһа минең һиңә бойороғом йә иҫнәргә, йә... Батша буталып китеп, әҙерәк асыуланған да кеүек булды."], "p": 202}, {"t": "text", "c": ["Батша өсөн бит иң мөһиме - башҡаларҙың уға ҡаршылыҡһыҙ бойһоноуы.", "Баш эймәүсәнлекте ул түҙмәҫ ине. Был сикләнмәгән монарх ине.", "Тик ул бик изге ине, шуға ла аңлайышлы бойороҡтар бирә ине."], "p": 203}, {"t": "text", "c": ["«Әгәр мин үҙ генералыма аҡсарлаҡҡа әүерелергә бойорһам, — әйтер булған ул, — һәм ул бойороҡто үтәмәһә, был уның ғәйебе түгел, ә минеке буласаҡ»."], "p": 204}, {"t": "text", "c": ["— Мин улытрһам буламы? — ҡыйыуһыҙ һораны Бәләкәй шаһзат."], "p": 205}, {"t": "text", "c": ["— Бойорам: ултыр! — яуапланы батша һәм бөйөклөк менән аҫ тиреһенән булған япмаһының салғауын йыйып алды."], "p": 206}, {"t": "text", "c": ["Тик Бәләкәй шаһзат аптырашта ҡалды. Ҡауҡаб шул тиклем бәләкәй. Нимә менән идара итә икән был батша?"], "p": 207}, {"t": "text", "c": ["— Ғали йәнәптәре, — тип башланы ул, — мин һеҙҙән һорай аламмы...", "— Бойорам: һора! — ашығып әйтте батша."], "p": 208}, {"t": "text", "c": ["— Ғали йәнәптәре... һеҙ нимә менән идара итәһегеҙ?"], "p": 209}, {"t": "text", "c": ["— Бар нәмә менән дә, — ябай яуап бирҙе батша."], "p": 210}, {"t": "text", "c": ["— Бар нәмә менән дә?"], "p": 211}, {"t": "text", "c": ["Батша ҡулын йөрөтөп тыйнаҡ ҡына үҙ ҡауҡабына, һуңынан башҡа ҡауҡабтарға һәм йондоҙҙарға күрһәтте."], "p": 212}, {"t": "text", "c": ["— Һәм һеҙ барыһына ла баш булаһығыҙ? — тип ҡабаттан һораны Бәләкәй шаһзат."], "p": 213}, {"t": "text", "c": ["— Эйе, — яуапланы батша."], "p": 214}, {"t": "text", "c": ["Ул ысынында ла тулы хакимиәтле батша булғас, бер ниндәй ҡырҙарҙы һәм сиктәрҙе белмәй ине."], "p": 215}, {"t": "text", "c": ["— Һәм йондоҙҙар һеҙгә бойһонамы? — тип һораны Бәләкәй шаһзат."], "p": 216}, {"t": "text", "c": ["— Һуң әлбиттә, — яуапланы батша. — Йондоҙҙар шунда уҡ бойһона.", "Тыңламаусанлыҡты мин түҙмәйем."], "p": 217}, {"t": "text", "c": ["Бәләкәй шаһзат хайран ҡалған ине. Бына уға шундай ҡеүәт көс булһа! Ул ҡояш байыуы менән көнөнә ҡырҡ дүрт тапҡыр түгел, ә етмеш ике тапҡыр һоҡланыр ине, ә бәлки йөҙ, йә ике йөҙ тапҡыр, һәм уға ултырғысын да урындан урынға күсереп йөрөргә кәрәкмәҫ ине!", "Бында ул ҡабат, үҙенең ҡалдырып киткән ҡауҡабын иҫкә алып, моңһоуланып китте, һәм ҡыйыулығын йыйып батшаға үтенде:"], "p": 218}, {"t": "text", "c": ["— Мин ҡояш байығанын күрергә теләр инем...", "Зинһар, рәхимлек күрһәтеп, ҡояшҡа батырға бойороғоҙ...", "— Әгәр мин берәй генералға күбәләктәй сәскәнән сәскәгә осорға ҡушһам, йә трагедия уйлап сығарырға, йә аҡсарлаҡҡа әүерелергә бойорһам һәм генерал бойороҡто үтәмәһә, был хәлдә кем ғәйепле буласаҡ — ул әллә мин?"], "p": 219}, {"t": "text", "c": ["— Һеҙ, ғали йәнәптәре, — бер дәҡиғәт шикләнмәйенсә яуапланы Бәләкәй шаһзат."], "p": 220}, {"t": "text", "c": ["— Тап шулай, — раҫланы батша. — Һәр кемдән ни бирә алғанын ғына һорарға кәрәк.", "Хакимлыҡ иң беренсенән аҡыллы булырға тейеш.", "Әгәр һин үҙ халҡыңа һыуға ташланырға бойорһаң, ул революция булдырасаҡ.", "Мин тыңлаусанлыҡты һорарға хаҡлымын, сөнки минең фармандарым төплө."], "p": 221}, {"t": "text", "c": ["— Ә нисек һуң ҡояш байыуы? — тип иҫкәртте Бәләкәй шаһзат: нимәлер тураһында бер һорағас, яуап алмайынса ҡуймай ине."], "p": 222}, {"t": "text", "c": ["— Булыр һиңә ҡояш байыуы ла.", "Ҡояштың батыуын мин талап итермен.", "Тик тәүҙә уңайлы шарттарҙың килеп сығыуын көтөп алам, сөнки шунда хакимдың төп аҡыллылығы."], "p": 223}, {"t": "text", "c": ["— Ә ҡасан шарттар уңайлы буласаҡ? —асыҡларға теләне Бәләкә шаһзат."], "p": 224}, {"t": "text", "c": ["— Һм, Һм, — тип яуап ҡайтарҙы батша, ҡалын календарҙы битләп. — Был буласаҡ... Һм, Һм... Бөгөн был киске ете сәғәт тә ҡырҡ дәҡиғәттә буласаҡ."], "p": 225}, {"t": "text", "c": ["Бәләкәй шаһзат иҫнәне.", "Бында ҡояш байығанын ҡасан теләгәндә күреп булмауы үкенесле!", "Һәм, ысын әйткәндә, уға күңелһеҙ булып китте."], "p": 226}, {"t": "text", "c": ["— Миңә китергә ваҡыт, — тине ул батшаға. — Миңә бында башҡа эшләр эшем юҡ."], "p": 227}, {"t": "text", "c": ["— Ҡал! — тине батша: хакимаҫты килеп сығыуына ғорурлана ине, һәм уның менән айырлғыһы килмәй ине. — Ҡал, мин һине министр тип тәғәйенләрмен."], "p": 228}, {"t": "text", "c": ["— Нимә министры?"], "p": 229}, {"t": "text", "c": ["— Мәҫәлән... юстиция."], "p": 230}, {"t": "text", "c": ["— Һуң бында бит хөкөмгә тарттырырға бер кем дә юҡ!"], "p": 231}, {"t": "text", "c": ["— Нисек белергә, — ҡаршы килде батша. — Мин әле бар батшалығымды ҡарап сыҡмағанмын.", "Мин бик ҡартмын, көймәгә бында урын юҡ, ә йәйәү йөрөүе шул тиклем ялҡытҡыс... Бәләкәй шаһзат эйелеп ҡауҡабтың икенсе яғына ҡабат күҙ һалды. — Мин бит берҙе ҡараным! — тойғоланып әйтте ул. — Унда бер кем дә юҡ."], "p": 233}, {"t": "text", "c": ["— Улайһа үҙеңде хөкөм ит, — тине батша.", "— Быныһы иң ҡыйыны.", "Башҡаларға ҡарағанда үҙеңде хөкөм итеү күпкә ауырыраҡ. Әгәр һин үҙеңде дөрөҫ итеп хөкөм итә алһаң, тимәк һин, ысынында ла аҡыллы."], "p": 234}, {"t": "text", "c": ["— Үҙ үҙемде мин ҡайҙа булһа ла хөкөм итә алам, — тине Бәләкәй шаһзат. — Бының өсөн миңә һеҙҙә ҡалыу кәрәкмәй."], "p": 235}, {"t": "text", "c": ["— Һм, һм... — тине батша.", "— Ҡайҙалыр минең ҡауҡабта ҡарт ҡомаҡ йәшәгән кеүек.", "Мин уның төндә ҡыштырлауын ишетәм.", "Һин шул ҡарт ҡомаҡты хөкөм итә алыр инең. Ваҡыты ваҡыты менән язаға тарттырыр инең.", "Уның ғүмере һинең ҡулыңда буласаҡ. Тик һәр саҡ уны ярлыҡарға кәрәк булыр. Ҡарт ҡомаҡты һаҡларға кәрәк, ул бит беҙҙә берәү генә."], "p": 236}, {"t": "text", "c": ["— Яратмайым мин язаға тарттырыу фарманын сығарырға, — тине Бәләкәй шаһзат. — Һәм ғөмүмән миңә китергә ваҡыт."], "p": 237}, {"t": "text", "c": ["— Юҡ, ваҡыт түгел, — ҡарышты батша."], "p": 238}, {"t": "text", "c": ["Бәләкәй шаһзат бөтөнләй юлға йыйынған ине, тик уның оло батшаны көйөндөргөһө килмәне."], "p": 239}, {"t": "text", "c": ["— Әгәр ҙә, ғали йәнәптәренә, һеҙҙең бойороҡтарығыҙ бер ҡаршы һүҙһеҙ үтәлеүе кәрәк икән, — тине ул, — һеҙ төплө уйланылған бойороҡ бирә алыр инегеҙ.", "Мәҫәлән, бер дәҡиғәт мыштырламай юлға сығырға миңә бойороғоҙ...", "Һиҙеүемсә, шарттар бының өсөн ни барынан иң уңайлылары."], "p": 240}, {"t": "text", "c": ["Батша өндәшмәне, һәм Бәләкәй шаһзат аҙыраҡ ҡыйыуһыҙланып һуҙғыланы, һуңынан тәрән тын алды ла юлға сыҡты."], "p": 241}, {"t": "text", "c": ["— Һине илсе итеп тәғәйенләйем! — ашығыс рәүештә артынан ҡысҡырып ебәрҙе уға батша."], "p": 242}]}