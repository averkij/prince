{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "XI", "p": 243}, {"t": "text", "c": ["Ә ҡиәфәтенә ҡарағанда, ул бер ниндәй ҙә ҡарышыуҙарҙы түҙмәҫ кеүек ине."], "p": 243}, {"t": "text", "c": ["«Сәйер халыҡ был өлкәндәр», — тине үҙ үҙенә Бәләкәй шаһзат, юлын дауам итеп."], "p": 244}, {"t": "text", "c": ["Икенсе ҡауҡабта шөһрәт һөйөүсе йәшәй ине."], "p": 246}, {"t": "text", "c": ["— О, бына хөрмәтләүсе лә килеп сыҡты! — ҡысҡырып ебәрҙе ул дәртенән, Бәләкәй шаһзатты алыҫтан күреп ҡалғас та."], "p": 247}, {"t": "text", "c": ["Маһайыусан кешеләрҙең бөтәһенә улар менән барыһы ла һоҡлана тип тойола."], "p": 249}, {"t": "text", "c": ["— Хәйерле көн, — тине Бәләкәй шаһзат.", "— Ҡалай һеҙҙең кәпәсегеҙ ирмәк кенә. — Был баш эйеү өсөн, — аңлатты шөһрәт һөйөүсе. — Мине сәләмләгәндә баш эйеү өсөн.", "Бәхетһеҙлеккә, бында бер кем дә килмәй."], "p": 250}, {"t": "text", "c": ["— Шулай икән? — өндәште Бәләкәй шаһзат: ул бер ни аңламаны."], "p": 251}, {"t": "text", "c": ["— Йә, алҡышла әле, — тине уға шөһрәт һөйөүсе."], "p": 252}, {"t": "text", "c": ["Бәләкәй шаһзат ҡул сабырға тотондо.", "Шөһрәт һөйөүсе эшләпәһен систе лә, баҫалҡы итеп башын эйҙе."], "p": 253}, {"t": "text", "c": ["«Бында ҡарт батшала булыуҙан күңеллерәк», — тип уйланы Бәләкәй шаһзат. Һәм тағы ла ҡул сабырға кереште. Ә шөһрәт һөйөүсе ҡабаттан, кәпәсен сисеп баш эйҙе."], "p": 254}, {"t": "text", "c": ["Шулай, бер үк күренеш биш дәҡиғәт дауам иткәндән һуң Бәләкәй шаһзатты был ялҡытты. — Ә эшләпә төшһөн өсөн ни эшләргә кәрәк? — тип һораны ул."], "p": 256}, {"t": "text", "c": ["Тик шөһрәт һөйөүсе ишетмәй ине.", "Маһайыусан кешеләр маҡтауҙан башҡаһына һаңғрау булалар. — Һин ысынында ла мине һоҡланып ололаусымы? — тип һораны ул Бәләкәй шаһзатты."], "p": 258}, {"t": "text", "c": ["— Ә нисек ул — ололау?"], "p": 259}, {"t": "text", "c": ["— Ололау тимәк мине был ҡауҡабта барыһынан иң матуры, барыһынан ҡупшы, бөтәһенән бай һәм барыһынан аҡыллы тип таныу."], "p": 260}, {"t": "text", "c": ["— Һуң бит һинең ҡауҡабыңда башҡа берәү ҙә юҡ!"], "p": 261}, {"t": "text", "c": ["— Барырбер һоҡлан минең менән, рәхәтлек килтер инде миңә!"], "p": 262}, {"t": "text", "c": ["— Мин һоҡланам, — тине Бәләкәй шаһзат, еңел генә яуырынын ҡыҫып, — тик һиңә ниндәй һөйөнөс бынан?"], "p": 263}]}