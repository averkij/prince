{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "ХII", "p": 266}, {"t": "text", "c": ["Киләһе ҡауҡабта эскесе йәшәй ине.", "Бәләкәй шаһзат унда бик оҙаҡ булманы, әммә уға бынан һуң бик күңелһеҙ булып китте."], "p": 267}, {"t": "text", "c": ["Уның был ҡауҡабҡа килгәнендә, эскесе өндәшмәй генә алдында теҙелеп ултырған тулы һәм буш шешәләр өйөрөнә ҡарап ултыра ине."], "p": 268}, {"t": "text", "c": ["— Ә һин ни эшләйһең әле? — һораны Бәләкәй шаһзат."], "p": 269}, {"t": "text", "c": ["— Эсәм, — яманһыулыҡ менән яуап бирҙе эскесе."], "p": 270}, {"t": "text", "c": ["— Ниңә?"], "p": 271}, {"t": "text", "c": ["— Онотор өсөн."], "p": 272}, {"t": "text", "c": ["— Нимә тураһында онотор өсөн? — тип һораны Бәләкәй шаһзат; уға эскесене йәл булып китте."], "p": 273}, {"t": "text", "c": ["— Миңә оят икәнен онотҡом килә, — тип эскесе асылды ла башын түбән эйҙе."], "p": 274}, {"t": "text", "c": ["— Нимәнән һиңә оят һуң? — тип һораны Бәләкәй шаһзат, уның был бахырға бик ныҡ ярҙам иткеһе килә ине."], "p": 275}, {"t": "text", "c": ["— Эсеүҙән оят! — тип аңлатты эскесе, һәм унан башҡа бер һүҙ ҙә алып булмай ине."], "p": 276}, {"t": "text", "c": ["Һәм Бәләкәй шаһзат, юғалып ҡалып һәм аптыранып, артабан юлланды."], "p": 277}, {"t": "text", "c": ["«Һуң, ысынлап та, өлкәндәр бигерәк, бигерәк сәйер халыҡ», — тип, юлын дауам итә, уйланды ул."], "p": 278}]}