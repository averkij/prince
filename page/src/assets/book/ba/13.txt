{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "XIII", "p": 277}, {"t": "text", "c": ["Һәм Бәләкәй шаһзат, юғалып ҡалып һәм аптыранып, артабан юлланды. «Һуң, ысынлап та, өлкәндәр бигерәк, бигерәк сәйер халыҡ», — тип, юлын дауам итә, уйланды ул."], "p": 278}, {"t": "text", "c": ["Дүртенсе ҡауҡаб эшҡыуарҙыҡы ине.", "Ул шул тиклем эштән бушамаҫ булған, хатта Бәләкәй шаһзат килеп сығыу менән башын да ҡалҡытмаған."], "p": 280}, {"t": "text", "c": ["— Хәйерле көн, — тине уға Бәләкәй шаһзат.", "— Һеҙҙең тәмәкегеҙ һүнгән."], "p": 281}, {"t": "text", "c": ["— Өс тә ике — биш.", "Биш тә ете — ун ике. Ун ике лә өс — ун биш.", "Хәйерле көн.", "Ун биш тә ете — егерме ике.", "Егерме ике лә алты — егерме һигеҙ.", "Шырпы һыҙырға ваҡыт юҡ.", "Егерме алты ла биш — утыҙ бер.", "Уф!", "Йәмғеһе, тимәк, биш йөҙ бер миллион алты йөҙ егерме ике мең ете йөҙ утыҙ бер."], "p": 282}, {"t": "text", "c": ["— Биш йөҙ миллион нимә?"], "p": 283}, {"t": "text", "c": ["— Ә? Һин бындамы әле?", "Биш йөҙ миллион... Белмәйем дә, нимә...", "Минең шул тиклем эшем күп! Мин етди кеше, миндә хәбәрләшеү ҡайғыһы юҡ!", "Ике лә биш — ете...", "— Биш йөҙ миллион нимә? — ҡабатланы Бәләкәй шаһзат: бер ни тураһында һорап яуап алмайынса ул тынысланмай ине."], "p": 284}, {"t": "text", "c": ["Эшҡыуар башын күтәрҙе."], "p": 285}, {"t": "text", "c": ["— Инде илле дүрт йыл мин был ҡауҡабта йәшәйем, һәм ошо бар ваҡыт эсендә миңә өс тапҡыр ғына ҡамасаулағандары булды.", "Беренсе тапҡыр, егерме ике йыл элек, миңә ҡайҙандыр май ҡуңыҙы осоп килгән ине.", "Ул бик хәтәрле тауыш ҡуптарҙы һәм мин шунда ҡушыуҙа дүрт хата ебәрҙем.", "Икенсе тапҡыр, үн бер йыл элек, миндә ревматизм өйәнәге булып алды.", "Хәрәкәтһеҙ тормош рәүешенән.", "Йөрөп ятырға ваҡытым юҡ минең. Мин етди кеше. Өсөнсө тапҡыр... бына ул!", "Шулай итеп, тимәк, биш йөҙ миллион...", "— Миллион нимә?"], "p": 286}, {"t": "text", "c": ["Эшҡыуар яуап ҡайтарырға кәрәк икәнен аңланы, башҡаса тынғы булмаясаҡ."], "p": 287}, {"t": "text", "c": ["— Биш йөҙ миллион теге ваҡ, ҡайһы берҙә һауала күренгән нәмәләр."], "p": 288}, {"t": "text", "c": ["— Нимә ул, әллә себендәр?"], "p": 289}, {"t": "text", "c": ["— Юҡсы, бәләкәй генә, ялтырҙар."], "p": 290}, {"t": "text", "c": ["— Бал ҡорттары?"], "p": 291}, {"t": "text", "c": ["— Һуң юҡ бит. Шундай бәләкәй генәләр, алтындай, һәр ялҡау уларға ҡарауы була, шунда уҡ хыялланып китә.", "Ә мин етди кеше. Минең хыялланырға ваҡытым юҡ."], "p": 292}, {"t": "text", "c": ["— Ә, йондоҙҙармы?"], "p": 293}, {"t": "text", "c": ["— Бына-бына. Йондоҙҙар."], "p": 294}, {"t": "text", "c": ["— Биш йөҙ миллион йондоҙ? Һин улар менән ни эшләйһең? — Биш йөҙ бер миллион алты йөҙ егерме ике мең ете йөҙ утыҙ бер.", "Мин етди кеше, мин теүәллекте яратам."], "p": 296}, {"t": "text", "c": ["— Һәм шулай ҙа, һин был бар йондоҙҙар менән дә ни эшләйһең?"], "p": 297}, {"t": "text", "c": ["— Ни эшләйем? — Эйе."], "p": 299}, {"t": "text", "c": ["— Бер ни эшләмәйем. Мин улар менән биләйем."], "p": 300}, {"t": "text", "c": ["— Йондоҙҙар менән биләйһеңме? — Эйе."], "p": 302}, {"t": "text", "c": ["— Һуң мин күргән батша ла бит...", "— Батшалар биләмәй.", "Улар идара ғына итә.", "Ул бөтөнләй башҡа күренеш."], "p": 303}, {"t": "text", "c": ["— Ә ни өсөн һиңә йондоҙҙар менән биләргә?"], "p": 304}, {"t": "text", "c": ["— Бай булыр өсөн."], "p": 305}, {"t": "text", "c": ["— Ә ни өсөн бай булырға?"], "p": 306}, {"t": "text", "c": ["— Яңы йондоҙҙар һатып алыр өсөн, әгәр уларҙы берәү асһа."], "p": 307}, {"t": "text", "c": ["«Ул эскесе кеүек үк фекер йөрөтә тиерлек», — тип уйланы Бәләкәй шаһзат."], "p": 308}, {"t": "text", "c": ["Һәм аратабан һорайа башланы:"], "p": 309}, {"t": "text", "c": ["— Ә нисек итеп йондоҙҙар менән биләргә була?"], "p": 310}, {"t": "text", "c": ["— Йондоҙҙар кемдеке? — асыулы һораны эшҡыуар."], "p": 311}, {"t": "text", "c": ["— Белмәйем.", "Бер кемдеке лә."], "p": 312}, {"t": "text", "c": ["— Тимәк, минеке, сөнки мин беренсе быныһын уйлап еттем."], "p": 313}, {"t": "text", "c": ["— Һәм шул етерлекме?"], "p": 314}, {"t": "text", "c": ["— Һуң әлбиттә.", "Әгәр һин хужаһы булмаған алмаз тапһаң, — тимәк, ул һинеке. Әгәр һин хужаһы булмаған утрау тапһаң, ул һинеке. Әгәр ҙә, беренсе булып һинең башыңа берәй идея килһә, һин уға патент алаһың: ул һинеке.", "Мин йондоҙҙар менән биләйем, сөнки миңә тиклем улар менән биләүҙе берәү ҙә уйлап тапмаған."], "p": 315}, {"t": "text", "c": ["— Быныһы дөрөҫ, — тине Бәләкәй шаһзат.", "— Тик һин улар менән ни эшләйһең? — Эш итәм, — тине эшҡыуар.", "— Һанайым да ҡабат һанарға керешәм.", "Был бик ауыр.", "Тик мин етди кеше."], "p": 317}, {"t": "text", "c": ["Әммә Бәләкәй шаһзатҡа был әҙ ине."], "p": 318}, {"t": "text", "c": ["— Әгәр миндә ебәк яулыҡ бар икән, мин уны муйынымды уратып бәйләп, үҙем менән алып китә алам, — тине ул. — Әгәр сәскәм бар икән, мин уны өҙөп үҙем менән алып китә алам.", "Ә һин бит йондоҙҙарҙы ала алмайһың!"], "p": 319}, {"t": "text", "c": ["— Юҡ, тик мин уларҙы банкҡа һала алам."], "p": 320}, {"t": "text", "c": ["— Нисек ул?"], "p": 321}, {"t": "text", "c": ["— Ә бына нисек: нисә йондоҙом бар икәнен ҡағыҙға яҙам. Шунан ҡағыҙҙы әрйәгә һалып асҡыс менән бикләп ҡуям."], "p": 322}, {"t": "text", "c": ["— Шул ғынамы?"], "p": 323}, {"t": "text", "c": ["— Шул етерлек."], "p": 324}, {"t": "text", "c": ["«Ирмәк! — тип уйланы Бәләкәй шаһзат. — Һәм шиғри ла. Әммә бик үк етди түгел»."], "p": 325}, {"t": "text", "c": ["Нимә етди, ә нимә етди түгел, — быныһын Бәләкәй шаһзат үҙенсә аңлай ине, бөтөнләй өлкәндәр кеүек түгел."], "p": 326}]}