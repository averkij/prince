{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "XIV", "p": 329}, {"t": "text", "c": ["Бишенсе ҡауҡаб бигерәк ҡыҙыҡлы ине.", "Ул барыһынан дә бәләкәй булып сыҡты.", "Унда ни бары яҡтыртҡыс менән уны яғыусы урынлаша ала ине.", "Йорто ла, йәшәүселәре лә булмаған, күктә юғалған, остоҡ ҡына ҡауҡабта ни өсөн яҡтыртҡыс һәм яҡтыртыусы кәрәк икәнен Бәләкәй шаһзат бер нисек тә аңлай алмай ине.", "Тик шулай ҙа уйланды:"], "p": 330}, {"t": "text", "c": ["«Бәлки, был кеше мәғәнәһеҙҙер. Тик ул батша, шөһрәт һөйөүсе, эшҡыуар һәм эскесе кеүек мәғәнәһеҙ түгел.", "Уның эшендә шулай булһа ла рәт бар.", "Ул үҙенең яҡтыртҡысын яҡһа — әйтерһең йәнә бер йондоҙ тыуа, йә сәскә.", "Ә яҡтыртҡысты һүндергәндә инде — йондоҙ, йә сәскә йоҡлап киткән кеүек."], "p": 331}, {"t": "text", "c": ["Бик яҡшы шөғөл.", "Был ысынында ла файҙалы, сөнки матур»."], "p": 332}, {"t": "text", "c": ["Һәм, был ҡауҡаб менән тәңгәлләшкәс, ул хөрмәт менән яҡтыртыусыға башын эйҙе."], "p": 333}, {"t": "text", "c": ["— Хәйерле көн, — тине ул. — Һин хәҙер ниңә яҡтыртғысты һүндерҙең?"], "p": 334}, {"t": "text", "c": ["— Килешеү шундай, — яуапланы яҡтыртыусы.", "— Хәйерле көн."], "p": 335}, {"t": "text", "c": ["— Ә ниндәй килешеү ул?"], "p": 336}, {"t": "text", "c": ["— Яҡтыртҡысты һүндерергә.", "Хәйереле кис."], "p": 337}, {"t": "text", "c": ["Һәм ул ҡабат яҡтыртты."], "p": 338}, {"t": "text", "c": ["— Ниңә инде һин уны ҡабат тоҡандырҙың?"], "p": 339}, {"t": "text", "c": ["— Килешеү шундай, — ҡабатланы яҡтыртыусы."], "p": 340}, {"t": "text", "c": ["— Аңламайым, — танытты Бәләкәй шаһзат."], "p": 341}, {"t": "text", "c": ["— Аңларлыҡ бер ни юҡ, — тине яҡтыртыусы, — килешеү килешеү инде ул. Хәйерле көн."], "p": 342}, {"t": "text", "c": ["Һәм яҡтыртҡсты һүндерҙе."], "p": 343}, {"t": "text", "c": ["Һуңынан шаҡмаҡ һүрәтле ҡыҙыл яулыҡ менән маңлайынан тирен һөрттө лә:"], "p": 344}, {"t": "text", "c": ["— Ауыр минең һөнәрем.", "Ҡасандыр мәғәнәһе бар ине.", "Мин яҡтыртҡсты иртә менән һүндереп, ә кис ҡабат яға инем.", "Миңә ял итергә көнөм, һәм йоҡо туйҙырырға төнөм ҡала ине... — тине.", "— Ә аҙаҡтан килешеү үҙгәрҙеме?"], "p": 345}, {"t": "text", "c": ["— Килешеү үҙгәрмәне, — тине яҡтыртыусы.", "— Бәләһе тап шунда бит!", "Минең ҡауҡабым йылдан йыл тиҙерәк әйләнә, ә килешеү элекке ҡалды."], "p": 346}, {"t": "text", "c": ["— Һәм нисек инде хәҙер? — тип һораны Бәләкәй шаһзат."], "p": 347}, {"t": "text", "c": ["— Бына нисек. Ҡауҡаб тулы әйләнеүен бер дәҡиғәттә үтә, һәм минең тын алыштырырға икенде лә юҡ. Һәр дәҡиғәт һайын мин яҡтыртҡсты һүндереп кире яғам."], "p": 348}, {"t": "text", "c": ["— Бына ҡыҙыҡ!", "Тимәк, һинең көнөң бары тик бер дәҡиғәт бара!"], "p": 349}, {"t": "text", "c": ["— Бер ҡыҙығы юҡ бында, — ҡаршы килде яҡтыртыусы.", "— Беҙ һинең менән бер ай һөйләшеп торабыҙ."], "p": 350}, {"t": "text", "c": ["— Бер ай?!"], "p": 351}, {"t": "text", "c": ["— Һуң, эйе.", "Утыҙ дәҡиғәт.", "Утыҙ көн.", "Хәйерле кис!"], "p": 352}, {"t": "text", "c": ["Һәм ул ҡабат яҡтыртҡсты ҡабыҙҙы."], "p": 353}, {"t": "text", "c": ["Бәләкәй шаһзат яҡтыртыусыға ҡарап торҙо, үҙ һүҙенә шул тиклем тоғро булған был кеше уға нығыраҡ оҡшай килде.", "Бәләкәй шаһзат ҡасандыр ҡояштың байығанын артыҡ мәртәбә күҙәтер өсөн ултырғысын урындан урынға күсереп йөрөгәнен иҫкә төшөрҙө.", "Һәм уның дуҫына ярҙам иткеһе килде."], "p": 354}, {"t": "text", "c": ["— Тыңла әле, — тине ул яҡтыртыусыға, — мин бер ысул беләм: һин ҡасан теләһәң ял итә алаһың...", "— Мин гел ял иткем килә, — тине яҡтыртыусы."], "p": 355}, {"t": "text", "c": ["Һуң бит һүҙеңә тоғро ҡалып та ялҡау булырға мөмкин."], "p": 356}, {"t": "text", "c": ["— Һинең ҡауҡабың шул тиклем бәләкәй, — дауам итте Бәләкәй шаһзат, — һин уны өс аҙымда үтеп сыға алаһың. Һәм һәр ваҡыт ҡояшта ҡалыр өсөн ни бары бер тиҙлек менән генә атларға кәрәк.", "Ял итергә теләгәндә һин тик атла, атла... Һәм көн һин теләгән ваҡытҡа һуҙыласаҡ."], "p": 357}, {"t": "text", "c": ["— Бынан миңә файҙа әҙ, — тине яҡтыртыусы.", "— Донъяла иң яратҡаным - йоҡлау."], "p": 358}, {"t": "text", "c": ["— Улайһа хәлең насар һинең, — тип тойоношто Бәләкәй шаһзат."], "p": 359}, {"t": "text", "c": ["— Хәлем насар минең, — тип раҫланы яҡтыртыусы.", "— Хәйерле көн. Һәм яҡтыртҡысты һүндерҙе."], "p": 361}, {"t": "text", "c": ["«Бына кеше, — тине үҙ үҙенә Бәләкәй шаһзат, юлын дауам итеп, — бына кеше; уға барыһы ла - батша ла, шөһрәт һөйөүсе лә, эскесе лә, эшҡыуар ҙа нәфрәт менән ҡарар ине.", "Ә шулай ҙа улар араһында ул ғына, минеңсә, көлкөлө түгел.", "Бәлки үҙе тураһында ғына уйламағанғалыр»."], "p": 362}, {"t": "text", "c": ["Бәләкәй шаһзат тәрән тын алды."], "p": 363}, {"t": "text", "c": ["«Бына кем менән дуҫлашырға ине лә, — тип тә уйлап ҡуйҙы. — Тик уның ҡауҡабы шул тиклем бәләкәй.", "Унда икәү өсөн урын юҡ... »", "Был бәләкәй ҡауҡабҡа ҡарата иң ҙур үкенесенең тағы ла бер сәбәбе булыуын танырға баҙнат итмәй ине: егерме дүрт сәғәт эсендә бында ҡояш байыуы менән мең дүрт йөҙ ҡырҡ тапҡыр һоҡланыу мөмкин ине!"], "p": 364}]}