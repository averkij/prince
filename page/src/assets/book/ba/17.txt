{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "ХVII", "p": 416}, {"t": "text", "c": ["Ситтән ҡарағанда был зиннәтле күренеш ине.", "Был сафтарҙың хәрәкәттәре төҙгә ҡатҡан ритмға бойһона ине, тап балетта кеүек.", "Беренселәрҙән булып Яңы Зеландия һәм Австралия яҡтыртыусылары сыға ине.", "Үҙ уттарын тоҡандырып, улар йоҡларға киткәндәр.", "Уларҙан һуң Ҡытай яҡтыртыусыларының сираты килеп етә ине. Бейеүҙәрен башҡарып улар ҙа шарашау артына боҫҡандар.", "Һуңынан Рәсәй һәм Һиндостан яҡтыртыусыларының мәле еткән булған.", "Аҙаҡтан — Африкала һәм Европала.", "Һуңынан Көнъяҡ Америкала, артабан Төнъяҡ Америкала.", "Һәм бер ҡасан улар яңлышмаған, бер кем дә сәхнәгә ваҡытһыҙ сыҡмаған.", "Эйе, был таң ҡалдырырлыҡ ине."], "p": 416}, {"t": "text", "c": ["Тик, Төнъяҡ ҡотопта берҙән бер яҡтыртҡысты тоҡандыра торған яҡтыртыусыға, һәм уның Көнъяҡ ҡотоптағы иптәшенә, — был икәүгә йәшәү еңел һәм вайымһыҙ ине: уларға эштәрен йылына ике тапҡыр ғына үтәргә кәрәк ине."], "p": 417}, {"t": "text", "c": ["Бигерәк йор һүҙ әйтергә теләгән мәлдә, ҡайһы саҡта ирекһеҙҙән алдаштырып та ҡуяһың.", "Яҡтыртыусылар тураһында һөйләгәндә, мин хәҡиҡәткә бер ҡат ҡаршы барҙым.", "Беҙҙең ҡауҡаб тураһында белмәгәндәрҙең, уның турала ялған төшөнсә барлыҡҡа килеүенән ҡурҡам.", "Кешеләр Ерҙә әллә ни күп урын биләмәй.", "Әгәр ҙә уның ике миллиард йәшәүсеһе йыйылышып, митингыла кеүек, бер өйөргә тупланһа, уларҙың барыһы ла бер мәшәҡәтһеҙ оҙонлоғо һәм киңлеге егерме саҡрым булған аралыҡҡа һыйырҙар ине.", "Бар инсаниятты Тымыҡ дарьяның иң бәләкәй утрауында иңгә иң терәп ҡуйғанда ла була."], "p": 419}, {"t": "text", "c": ["Өлкәндәр һеҙгә, әлбиттә, ышанмаясаҡ.", "Улар бик күп урын биләй тип уйлаған булалар."], "p": 420}, {"t": "text", "c": ["Улар үҙҙәренә бөйөк булып күренәләр, баобабтар кеүек.", "Ә һеҙ уларға дөрөҫ иҫәп эшләргә кәңәш итегеҙ.", "Уларға был оҡшаясаҡ, улар бит һандарҙы үлеп яраталар.", "Ә үҙегеҙ был иҫәпхисапҡа ваҡыт сарыф итмәгеҙ.", "Һеҙгә бының кәрәге юҡ.", "Һеҙ унһыҙ ҙа миңә ышанаһығыҙ."], "p": 421}, {"t": "text", "c": ["Шулай итеп, ергә килеп эләккәс, Бәләкәй шаһзат бер тере йән күрмәне һәм бик аптыраны.", "Ул хатта яңлышып, ниндәйҙер икенсе ҡауҡабҡа осоп килгән, тип уйлап ҡуйҙы. Тик ошо мәлдә ҡомда ай нуры төҫөндәге йөҙөк ҡыбырланы."], "p": 422}, {"t": "text", "c": ["— Хәйерле кис, — тине Бәләкәй шаһзат ул-был хәлгә."], "p": 423}, {"t": "text", "c": ["— Хәйерле кис, — яуапланы йылан."], "p": 424}, {"t": "text", "c": ["— Мин ниндәй ҡауҡабҡа килеп эләктем ул?"], "p": 425}, {"t": "text", "c": ["— Ергә, — тине йылан. — Африкаға."], "p": 426}, {"t": "text", "c": ["— Бына нисек.", "Ә һуң Ерҙә кешеләр юҡмы ни? — Был сүллек. Сүллектәрҙә берәү ҙә йәшәмәй.", "Әммә Ер ҙур."], "p": 428}, {"t": "text", "c": ["Бәләкәй шаһзат ташҡа ултырҙы ла күҙҙәрен күккә ҡалҡытты."], "p": 429}, {"t": "text", "c": ["— Йондоҙҙарҙың ниңә яҡтыртҡанын белергә теләр инем, — әйтте ул уйсан ғына. — Моғайын, ҡасан да һәр кем үҙенекен ҡабат тапһын өсөн.", "Ҡара, бына минең ҡауҡабым — тап беҙҙән өҫтә генә...", "Тик уға шул тиклем йыраҡ!"], "p": 430}, {"t": "text", "c": ["— Матур ҡауҡаб, — тине йылан.", "— Ә һин бында, Ерҙә, ни эшләйәсәкһең?"], "p": 431}, {"t": "text", "c": ["— Мин үҙемедең сәскәм менән талаштым, — асып әйтте Бәләкәй шаһзат."], "p": 432}, {"t": "text", "c": ["— Ә, бына нимә икән...", "Һәм икеһе лә тымды."], "p": 433}, {"t": "text", "c": ["— Ә кешеләр ҡайҙа һуң? — ниһайәт һүҙ ҡушты Бәләкәй шаһзат.", "— Сүллектә шулай ҙа яңғыҙлы...", "— Кешеләр араһында ла яңғыҙлы, — билдәләне йылан."], "p": 435}, {"t": "text", "c": ["— Сәйер зат һин, — тине ул. — Бармаҡтан да ҡалын түгел...", "— Ә ҡеүәтем миндә батша бармағына ҡарағанда күберәк, — ҡаршы килде йылан."], "p": 436}, {"t": "text", "c": ["Бәләкәй шаһзат йылмайҙы:"], "p": 437}, {"t": "text", "c": ["— Шул тиклем ҡеүәтлеһеңме инде һин? Һинең хатта боттарың да юҡ. Һин сәйәхәт итә лә алмайһың...", "— Мин һине теләһә ниндәй караптан да йырағыраҡ илтә алам, — тине йылан. Һәм алтын беләҙектәй Бәләкәй шаһзаттың шайтанашығы тирәләй уралды."], "p": 439}, {"t": "text", "c": ["— Мин ҡағылған һәр кемде, кире сыҡҡан еренә ҡайтарам, — тине ул. — Әммә һин сафһың һәм йондоҙҙан килгәнһең...", "Бәләкәй шаһзат яуап ҡайтарманы."], "p": 440}, {"t": "text", "c": ["— Миңә һине йәл, — дауам итте йылан. — Һин шул тиклем көсһөҙ был, гранит кеүек ҡаты, Ерҙә.", "Үҙеңдең ташлап киткән ҡауҡабың тураһында әсенеп үкенгән көнөңдә мин һиңә ярҙам итә алырмын.", "Мин...", "— Мин яҡшы аңланым, — тине Бәләкәй шаһзат.", "— Тик ниңә һин һәр ваҡыт йомаҡтар менән һөйләйһең?"], "p": 441}]}