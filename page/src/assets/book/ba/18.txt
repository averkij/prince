{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "XVIII", "p": 444}, {"t": "text", "c": ["Бәләкәй шаһзат сүллекте арҡыры киҫеп үтте тик бер кемде лә осратманы.", "Бөтә ваҡыт эсендә уға тик бер сәскә осраны — бәләкәй, килбәтһеҙ өс тажлы сәскә...", "— Һаумы, — тине Бәләкәй шаһзат."], "p": 445}, {"t": "text", "c": ["— Һаумы, — яуапланы сәскә."], "p": 446}, {"t": "text", "c": ["— Ә кешеләр ҡайҙа? — итәғәтле һораны Бәләкәй шаһзат."], "p": 447}, {"t": "text", "c": ["Гөл бер тапҡыр, эргәһенән ҡарауан үткәнен күргәне булды."], "p": 448}, {"t": "text", "c": ["— Кешеләр?", "Ә, эйе... Улар бары ни алты әллә ете шикелле.", "Мин уларҙы күп йылдар элек күрҙем.", "Тик ҡайҙа уларҙы эҙләргә — билдәһеҙ.", "Уларҙы ел йөрөтә.", "Уларҙың тамырҙары юҡ — был бик уңайһыҙ."], "p": 449}, {"t": "text", "c": ["— Хуш, — тине Бәләкәй шаһзат."], "p": 450}, {"t": "text", "c": ["— Хуш, — тине сәскә."], "p": 451}]}