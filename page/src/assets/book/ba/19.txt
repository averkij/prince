{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "XIX", "p": 450}, {"t": "text", "c": ["— Хуш, — тине Бәләкәй шаһзат."], "p": 450}, {"t": "text", "c": ["— Хуш, — тине сәскә."], "p": 451}, {"t": "text", "c": ["Бәләкәй шаһзат бейек тау башына менде.", "Быға тиклем ул бер ҡасан да, үҙенең тубығынан бейек булмаған өс янартауынан башҡа, тауҙар күргәне юҡ ине. Һүнгән янартау уға ултырғыс булып хеҙмәт итә ине.", "Ә хәҙер ул уйлап ҡуйҙы: «Бындай бейек тауҙан мин бер ыңғайы бар ҡауҡабты һәм булған кешеләрҙе күрәсәкмен». Әммә тик, энәләр кеүек, осло һәм нәҙек ҡаяларҙы ғына күрҙе."], "p": 453}, {"t": "text", "c": ["— Хәйерле көн, — тине ул ул-был хәлгә."], "p": 454}, {"t": "text", "c": ["— Хәйерле көн... көн... көн... — яуапланы шаңдау."], "p": 455}, {"t": "text", "c": ["— Кем һеҙ? — тип һораны Бәләкәй шаһзат."], "p": 456}, {"t": "text", "c": ["— Кем һеҙ... кем һеҙ... кем һеҙ... — яуапланы шаңдау."], "p": 457}, {"t": "text", "c": ["— Дуҫ булайыҡ, мин бөтөнләй яңғыҙ, — тине ул."], "p": 458}]}