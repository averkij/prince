{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "II", "p": 14}, {"t": "text", "c": ["Үҙ быуатымда мин төрлө етди кешеләрҙе күп осраттым.", "Мин өлкәндәр араһында оҙаҡ ҡына йәшәнем. Мин уларҙы бик яҡындан күрҙем.", "Һәм шунлыҡтан, асыҡтан әйткәндә, улар тураһында яҡшыраҡ уйлай башламаным."], "p": 14}, {"t": "text", "c": ["Башҡаларҙан аҡыллыраҡ һәм зиһенлерәк күренгән берәй өлкәнде осратҡанда, мин уға 1-се һанлы һүрәтемде күрһәтә инем-мин уны һаҡлап алып ҡалдым да гел үҙем менән йөрөттөм.", "Был кеше ысынында ниҙер аңлаймы икәнлеген белгем килә ине.", "Тик барыһы ла: \"Был эшләпә\" тип яуап ҡайтара инеләр.", "Һәм мин улар менән быуар йыландар тураһында ла, джунглиҙар тураһында ла, йондоҙҙар хаҡында ла һөйләшмәй инем. Мин уларҙың төшөнсәләренә яраҡлаша инем. Мин улар менән гольф һәм бридж уйнау, сәйәсәт һәм галстуктар тураһында һөйләшә инем.", "Һәм өлкәндәр шундай аҡыллы кеше менән танышыуҙарына бик ҡәнәғәт инеләр. Шулай итеп мин яңғыҙлыҡта йәшәнем, һәм йәнгә-йән һөйләшерлек бер кем дә юҡ ине. Ә алты йыл элек Сахарала миңә сараһыҙҙан үҙосарҙы ергә ултыртырға тура килде. Ниҙер үҙосарымдың моторында боҙолған ине.", "Минең менән йүнәтеүсе лә, ултырып барыусылар ҙа юҡ ине, һәм мин, бик ауыр булһа ла, барыһын да үҙем йүнәтеп ҡарарға булдым.", "Мин йә моторҙы төҙәтергә, йә үлергә тейеш инем. Ә һыу, күп булһа, аҙнаға ғына етер ине."], "p": 17}, {"t": "text", "c": ["Тәүге кистә, мең саҡрым әйләнә тирәләй бер йорт булмаған сүллектә, ҡом өҫтөндә йоҡлап киткәнмен.", "Карап һәләкетенә эләгеп һал өҫтөндә дарьялар уртаһында юғалып ҡалған кеше лә ул тиклем яңғыҙ булмаҫ кеүек.", "Хәҙер кемдеңдер нескә тауышына уянып, минең аптырауымды күҙ алдына килтереп ҡарағыҙ. Ул: — Зинһар... Миңә һарыҡ бәрәсен төшөрөп бир әле! — тине. — Ә?.. — Һарыҡ бәрәсен төшөрөп бир...", "Мин ҡапыл ырғып торҙом, әйтерһең дә баш өҫтөмдә күк дөһөрләне.", "Күҙҙәремде ыуаланым. Тирә яғыма ҡарай башланым. Һәм мине ентекләп ҡарап торған ирмәк кенә бәләкәй кешене күреп ҡалдым.", "Быныһы инде, мин төшөргәненән, уның иң яҡшы портреты.", "Ләкин минең һүрәттә ул, әлбиттә, ысынындағы кеүек матур түгел.", "Әммә бында минең ғәйебем юҡ. Алты йәшлек сағымда минән рәссам сыҡмаясағына өлкәндәр ышандырҙылар, һәм мин быуар йыландарҙан башҡа, тыштан һәм эстән, бер ни төшөрөргә өйрәнмәнем."], "p": 21}, {"t": "text", "c": ["Шулай итеп, мин бар күҙҙәрем менән был ғәжәпләнерлек күренешкә ҡарап торҙом.", "Онотмағыҙ, мин кешеләр йәшәгән урындарҙан меңәрләгән саҡрымдарҙа инем.", "Ә шул уҡ ваҡытта, был бәләкәс бер ҙә аҙашҡан, йә үлә арыған һәм ҡурҡҡан, йә аслыҡтан һәм сарсауҙан үлеп барған затҡа оҡшамаған ине.", "Уның ҡиәфәтенә ҡарап был, бар йорттарҙан йыраҡта булған кешеһеҙ сүллектә, юғалып ҡалған бала тип хис тә әйтеп булмаҫ ине.", "Ниһәйәт, минең һөйләү һәләтлегем ҡайтты һәм мин унан һораным:"], "p": 22}, {"t": "text", "c": ["—Һуң... Һин бында ни эшләйһең?"], "p": 23}, {"t": "text", "c": ["Һәм ул ҡабат тыныс һәм етди һораны:"], "p": 24}, {"t": "text", "c": ["—Зинһар... Бәрәсте төшөр...", "Барыһы шул тиклем серле һәм төшөнмәҫлек ине, мин хатта баш тартырға ҡыйманым. Нисек кенә лә мәғәнәһеҙ булмаһын бында, сүллектә, үлемдән ҡыл өҫтөндә, мин шулай ҙа кеҫәмдән ҡағыҙ бите һәм мәңге ҡәләм сығарҙым.", "Ҡапыл ғына мин күберәк географияны, тарихты, хисапты һәм дөрөҫ яҙыуҙы өйрәнгәнемде иҫемә төшөрҙөм, һәм бәләкәскә һүрәт төшөрә белмәйем тип әйттем (әҙерәк уҫалыраҡ итеп әйттем).", "Ул яуап ҡайтарҙы: —Барыбер. Һарыҡ бәрәсен төшөрөп бир."], "p": 26}, {"t": "text", "c": ["Бер ҡасан да һарыҡтарҙы төшөрмәгәнемә күрә, мин уға электән төшөрә белгән ике һүрәтемдең береһен ҡабатланым-быуар йыланды тыш яғынан.", "Һәм малайҙын тойғоланып ҡысҡырыуына хайран ҡалдым: — Юҡ, юҡ! Миңә быуар эсендәге фил кәрәкмәй!", "Быуар йылан бигерәк ҡурҡыныс, ә фил шул тиклем ҙур.", "Ә минең өйөмдә бөтә нәмә бәләкәй. Миңә һарыҡ бәрәсе кәрәк.", "Төшөр әле бәрәсте."], "p": 28}, {"t": "text", "c": ["Мин төшөрҙөм. Ул иғтибарлап һүрәтемә ҡараны ла:"], "p": 30}, {"t": "text", "c": ["— Юҡ, был бәрәс бигерәк сибек.", "Икенсеһен төшөр. — тине."], "p": 31}, {"t": "text", "c": ["Мин төшөрҙөм."], "p": 32}, {"t": "text", "c": ["Минең яңы дуҫым, йомшаҡ итеп, ҡәтғиһеҙлек менән йылмайҙы:"], "p": 33}, {"t": "text", "c": ["— Һин бит үҙең күрәһең, — тине ул, — был бәрәс түгел. Был ҙур һарыҡ.", "Уның мөгөҙҙәре... Мин ҡабат икенсе төрлө төшөрҙөм.", "Ләкин ул был һүрәттән дә баш тартты:"], "p": 34}, {"t": "text", "c": ["— Был бигерәк ҡарт.", "Миңә оҙаҡ йәшәй алырлыҡ бәрәс кәрәк."], "p": 35}, {"t": "text", "c": ["Бында мин сабырлығымды юғалттым— миңә бит тиҙерәк моторҙы һүтергә кәрәк—һәм әрйә һыҙғыланым. Бәләкәй малайға әйтеп тә ҡуйҙым: —Бына һиңә әрйә.", "Ә уның эсендә ниндәй теләйһең, шундай бәрәс ултыра."], "p": 38}, {"t": "text", "c": ["Мине аптыратып ҡырыҫ хөкөмдарым балҡып йылмайҙы:"], "p": 39}, {"t": "text", "c": ["—Быныһы яҡшы!", "Һин нисек уйлайһың, был бәрәскә үлән күп кәрәкме?"], "p": 40}, {"t": "text", "c": ["—Ә нимә?"], "p": 41}]}