{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "ХX", "p": 461}, {"t": "text", "c": ["Оҙаҡ ҡына ҡомдар, ҡаялар һәм ҡарҙар аша атланы Бәләкәй шаһзат, һәм, ниһайәт, юлға сыҡты.", "Ә бөтә юлдар кешеләргә илтә."], "p": 462}, {"t": "text", "c": ["— Хәйерле көн, — тине ул."], "p": 463}, {"t": "text", "c": ["Уның алдында розаларға тулған баҡса ине."], "p": 464}, {"t": "text", "c": ["— Хәйерле көн, — яаупланы розалар."], "p": 465}, {"t": "text", "c": ["Һәм Бәләкәй шаһзат уларҙың барыһы ла уның сәскәһенә оҡшағанлығын күреп ҡалды."], "p": 466}, {"t": "text", "c": ["— Кем һеҙ? —һораны ул, ғәжәпләнеп — Беҙ — розалар, — яуапланы розалар."], "p": 468}, {"t": "text", "c": ["— Бына нисек... — әйтеп ҡалды Бәләкәй шаһзат."], "p": 469}, {"t": "text", "c": ["Һәм үҙен бик-бик бәхетһеҙ тойҙо.", "Уның һылыуҡайы уҙенә оҡшаш бар ғаләмдә берәү ҙә юҡ тип әйтә ине.", "Һәм бына уның алдында бер баҡса эсендә нәҡ шундай уҡ биш мең сәскә!"], "p": 470}, {"t": "text", "c": ["«Быларҙы күрһә, ҡайһылай асыуланыр ине ул! — уйланы Бәләкәй шаһзат. — Ул үтә ныҡ йүткереп, үлеп барғандай булыр ине, көлкөлө булып күренмәҫ өсөн генә.", "Ә миңә уны, ауырыуҙың артынан кеүек, ҡарап йөрөргә тура килер ине, юғиһә ул бит ысынында ла үлер ине, мине лә ҡуша кәмһетер өсөн генә…»", "Ә аҙаҡ ул уйлап ҡуйҙы: «Ә мин эй уйлап килештергән булам, донъяла, башҡа бер кемедә лә һәм бер ерҙә лә булмаған, берҙән бер сәскә эйәһемен тип, ә был иң ябай роза булған.", "Бары булған нәмәм шул ябай роза сәскәһе һәм тубығымдан булған өс янартау, уларҙың да береһе һүнгән, бәлки, мәңгегә... бынан һуң ниндәй шаһзат булайым мин... »", "Ул үләнгә ятты ла илап ебәрҙе."], "p": 471}]}