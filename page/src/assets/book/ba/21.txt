{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "XXI", "p": 470}, {"t": "text", "c": ["Һәм үҙен бик-бик бәхетһеҙ тойҙо.", "Уның һылыуҡайы уҙенә оҡшаш бар ғаләмдә берәү ҙә юҡ тип әйтә ине.", "Һәм бына уның алдында бер баҡса эсендә нәҡ шундай уҡ биш мең сәскә!"], "p": 470}, {"t": "text", "c": ["«Быларҙы күрһә, ҡайһылай асыуланыр ине ул! — уйланы Бәләкәй шаһзат. — Ул үтә ныҡ йүткереп, үлеп барғандай булыр ине, көлкөлө булып күренмәҫ өсөн генә.", "Ә миңә уны, ауырыуҙың артынан кеүек, ҡарап йөрөргә тура килер ине, юғиһә ул бит ысынында ла үлер ине, мине лә ҡуша кәмһетер өсөн генә…»", "Ә аҙаҡ ул уйлап ҡуйҙы: «Ә мин эй уйлап килештергән булам, донъяла, башҡа бер кемедә лә һәм бер ерҙә лә булмаған, берҙән бер сәскә эйәһемен тип, ә был иң ябай роза булған.", "Бары булған нәмәм шул ябай роза сәскәһе һәм тубығымдан булған өс янартау, уларҙың да береһе һүнгән, бәлки, мәңгегә... бынан һуң ниндәй шаһзат булайым мин... »", "Ул үләнгә ятты ла илап ебәрҙе."], "p": 471}, {"t": "text", "c": ["Ошо мәлдә Төлкө килеп сыҡты ла инде."], "p": 473}, {"t": "text", "c": ["— Һаумы, — тине Төлкө."], "p": 474}, {"t": "text", "c": ["— Һаумы, — итәғәтле яуап бирҙе Бәләкәй шаһзат һәм әйләнеп ҡараны, ләкин бер кемде лә күрмәне."], "p": 475}, {"t": "text", "c": ["— Мин бында, — ишетелде тауыш. — Алмағас аҫтында...", "— Һин кем? — һораны Бәләкәй шаһзат.", "— Ҡайһылай һин матурһың!"], "p": 476}, {"t": "text", "c": ["— Мин — Төлкө, — тине Төлкө."], "p": 477}, {"t": "text", "c": ["— Минең менән уйна әле, — һораны Бәләкәй шаһзат.", "— Миңә шул тиклем күңелһеҙ...", "— Мин һинең менән уйнай алмайым, — тине Төлкө, — мин ҡулға өйрәтелмәгәнмен."], "p": 478}, {"t": "text", "c": ["— Уй, ғәфү ит, — тине Бәлкәй шаһзат."], "p": 479}, {"t": "text", "c": ["Тик, уйлап алғас, һораны:"], "p": 480}, {"t": "text", "c": ["— Ә нисек ул — ҡулға өйрәтеү?"], "p": 481}, {"t": "text", "c": ["— Һин был яҡтарҙан түгел, — тине Төлкө — Һин бында нимә эҙләйһең?"], "p": 482}, {"t": "text", "c": ["— Кешеләрҙе эҙләйем, — тине Бәләкәй шаһзат. Ә нисек ул — ҡулға өйрәтеү?"], "p": 483}, {"t": "text", "c": ["— Кешеләрҙең мылтыҡтары бар, һәм улар һунарға йөрөйҙәр.", "Был бик уңайһыҙ! Ә тағы ла улар тауыҡ аҫрайҙар."], "p": 484}, {"t": "text", "c": ["Шуның менән генә яҡшы улар.", "Һин тауыҡтар эҙләйһеңме?"], "p": 485}, {"t": "text", "c": ["— Юҡ, — тине Бәләкәй шаһзат. — Мин дуҫтар эҙләйем.", "Ә нисек ул — ҡулға өйрәтеү?"], "p": 486}, {"t": "text", "c": ["— Был күптән онотолған төшөнсә, — аңлатты Төлкө.", "— Ул бәйләнеш булдырыуҙы аңлата."], "p": 487}, {"t": "text", "c": ["— Бәйләнеш?"], "p": 488}, {"t": "text", "c": ["— Тап шулай, — тине Төлкө.", "— Һин минең өсөн әле бары тик бәләкәй малай, нәҡ, башҡа йөҙ мең малайҙар кеүек үк.", "Һәм һин миңә кәрәк түгелһең.", "Һәм мин дә һиңә кәрәк түгелмен. Мин һинең өсөн ни бары төлкө генә, нәҡ, башҡа йөҙ мең икенсе төлкөләр кеүек үк.", "Ә әгәр ҙә һин мине ҡулға өйрәтһәң, беҙ бер беребеҙгә кәрәк буласаҡбыҙ.", "Һин минең өсөн донъяла берҙән бер буласаҡһың.", "Һәм мин дә һинең өсөн донъяла берәү буласаҡмын...", "— Мин аңлай башланым, — тине Бәләкәй шаһзат.", "— Бер роза бар ине... күрәһең, ул мине ҡулға өйрәткән...", "— Бик тә ихтимал, — килеште Төлкө.", "— Ерҙә ниҙәр генә булмай."], "p": 489}, {"t": "text", "c": ["— Был Ерҙә түгел ине, — тине Бәләкәй шаһзат."], "p": 490}, {"t": "text", "c": ["Төлкө бик аптыраны:"], "p": 491}, {"t": "text", "c": ["— Икенсе ҡауҡбта?"], "p": 492}, {"t": "text", "c": ["— Эйе."], "p": 493}, {"t": "text", "c": ["— Ә ул ҡауҡабта һунарсылар бармы?"], "p": 494}, {"t": "text", "c": ["— Юҡ."], "p": 495}, {"t": "text", "c": ["— Ҡайһылай ҡыҙыҡ!", "Ә тауыҡтар бармы?"], "p": 496}, {"t": "text", "c": ["— Юҡ."], "p": 497}, {"t": "text", "c": ["— Донъяла камиллыҡ юҡ! — көрһөндө Төлкө."], "p": 498}, {"t": "text", "c": ["Тик һуңынан ул ҡабат шул турала уҡ һүҙ башланы: — Минең тормошом күңелһеҙ.", "Мин тауыҡтарға һунар итәм, ә кешеләр миңә һунар итәләр.", "Бөтөн тауыҡтар бер иш, һәм кешеләр бөтәһе лә бер иш.", "Һәм йәшәүе лә миңә күңелһеҙерәк. Әммә һин мине ҡулға өйрәтһәң, минең тормошомдо, әйтерһең дә, ҡояш нурландырыр ине.", "Һинең аҙымдарыңды мин башҡа меңдәр араһынан айыра башлаясаҡмын.", "Кеше аҙымдарын ишетеп, мин гел ҡасып йәшенәм.", "Әммә һинең атлауың мине, моңдай, саҡырасаҡ, һәм мин үҙ төлөгөмдән сығасаҡмын.", "Һәм һуңынан — ҡара!", "Күрәһеңме, ана тегендә, баҫыуҙарҙа, иген өлгөрә?", "Мин икмәк ашамайым.", "Башаҡтар миңә кәрәкмәй. Иген баҫыуҙары миңә бер ни хаҡында ла әйтмәй. Һәм быныһы аяныс!", "Әммә һинең сәстәрен алтын төҫлө.", "Һәм, һин мине ҡулға өйрәтһәң, ҡайһылай ғәжәп буласаҡ!", "Алтын иген миңә һине хәтерләтәсәк.", "Һәм мин башаҡтарҙың елгә ҡыштырлауын ярата башлаясаҡмын...", "Төлкө тымды ла Бәләкәй шаһзатҡа оҙаҡ ҡарап торҙо. Һуңынан: — Зинһар... ҡулға өйрәт мине! — тине."], "p": 501}, {"t": "text", "c": ["— Мин шатмын да, — яуапланы Бәләкәй шаһзат, — тик минең ваҡытым шул тиклем аҙ.", "Миңә әле дуҫтар табырға һәм төрлө нәмәләр белеп бөтөргә кәрәк."], "p": 502}, {"t": "text", "c": ["— Ҡулға өйрәткән әйберҙе генә өйрәнеп була, — тине Төлкө.", "— Кешеләрҙең ниҙер өйрәнергә ваҡыты юҡ.", "Улар кибеттәрҙән әҙер булған әйберҙәрҙе һатып алалар.", "Әммә дуҫтар һатылған кибеттәр юҡ бит, шуға ла кешеләрҙең башҡа дуҫтары юҡ.", "Әгәр дуҫың булыуын теләһән, мине ҡулға өйрәт!"], "p": 503}, {"t": "text", "c": ["— Ә бының өсөн ни эшләргә кәрәк? — тип һоарны Бәләкәй шаһзат."], "p": 504}, {"t": "text", "c": ["— Сабырлыҡ туплау кәрәк, — яуап бирҙе Төлкө.", "— Тәүҙә ана тегендә, алыҫыраҡ, үләнгә ултыр — ошолай.", "Мин һиңә ҡырын ҡараған булырмын, ә һин өндәшмә.", "Һүҙҙәр бер береңде аңларға ҡамасаулай ғына."], "p": 505}, {"t": "text", "c": ["Тик көн һайын аҙыраҡ яҡыныраҡ ултыр...", "Иртәнге көнөнә Бәләкәй шаһзат йәнә шул уҡ урынға килде."], "p": 506}, {"t": "text", "c": ["— Гел бер үк ваҡытта килһәң яҡшыраҡ, — өндәне Төлкө. — Бына, мәҫәлән, әгәр ҙә һин сәғәт дүрттә килһәң, мин сәғәт өстән алып үҙемде бәхетле тоясаҡмын.", "Һәм тәғәйенләнгән сәғәткә ни тиклем яҡыныраҡ, шул тиклем бәхетлерәк.", "Сәғәт дүрттә мин тулҡынланып борсола башлаясаҡмын. Мин бәхеттен ҡәҙерен беләсәкмен!", "Ә әгәр ҙә һин һәр саҡ башҡа ваҡытта килһәң, мин ҡайһы сәғәткә йөрәгемде әҙерләргә икәнен белмәйем...", "Йолаларҙы үтәргә кәрәк."], "p": 507}, {"t": "text", "c": ["— Ә йолалар нимә ул? — һораны Бәләкәй шаһзат."], "p": 508}, {"t": "text", "c": ["— Был да күптән онотолған нәмә, — аңлатты Төлкө.", "— Ниҙер, нимәнән ниндәйҙер бер көн ҡалған башҡа көндәргә оҡшамай башлай, сәғәте — башҡа сәғәттәргә.", "Бына, мәҫәлән, минең һунарсыларҙың шундай йолаһы бар: кесе йома көндәрендә улар ауыл ҡыҙҙары менән бейей.", "Һәм ниндәй ғәжәп көн ул — кесе йома!", "Мин гиҙемһерәп сығам да йөҙөм баҡсаһына тиклем үк барып етәм.", "Ә әгәр ҙә һунарсылар ҡасан етте шунда бейеһәләр, барлыҡ көндәр бер иш булыр ине һәм мин һис тә ял белмәҫ инем."], "p": 509}, {"t": "text", "c": ["Шулай итеп Бәләкәй шаһзат Төлкөнө ҡулға өйрәтте.", "Һәм бына хушлашыу ваҡыты етте. — Мин һин тип илаясаҡмын, — тип көрһөндө Төлкө."], "p": 511}, {"t": "text", "c": ["— Һин үҙең ғәйепле, — тине Бәләкәй шаһзат. — Мин бит һиңә ауыр булыуын теләмәй инем, һине ҡулға өйрәтеүҙе үҙең теләнең...", "— Эйе, әлбиттә, — тине Төлкө."], "p": 512}, {"t": "text", "c": ["— Тик һин илаясаҡһың!"], "p": 513}, {"t": "text", "c": ["— Эйе, әлбиттә."], "p": 514}, {"t": "text", "c": ["— Тимәк, һиңә бынан ҡыйын."], "p": 515}, {"t": "text", "c": ["— Юҡ, — ҡаршы килде Төлкө, — миңә рәхәт. Мин алтын башаҡтар тураһында ни әйткәнде иҫеңә төшөр. Ул шымды. Һуңынан өҫтәне:"], "p": 517}, {"t": "text", "c": ["— Барып ҡабат розаларға баҡ.", "Һинең розаң донъяла берҙән бер икәнен аңларһың.", "Ә минең менән бәхилләшергә килгәндә, мин һиңә бер сер асырмын. Был минең һиңә бүлләгем булыр. Бәлкәй шаһзат розаларға күҙ һалырға юлланды."], "p": 519}, {"t": "text", "c": ["— Һеҙ аҙ ғына ла минең розама оҡшамағанһығыҙ, — тине ул уларға. — Һеҙ әле бер ни ҙә түгел.", "Һеҙҙе берәү ҙә ҡулға өйрәтмәне, һәм һеҙ бер кемде лә ҡулға өйрәтмәнегеҙ.", "Тәүҙә минең Төлкөм дә шулай ине.", "Ул башҡа йөҙ мең төлкөнән бер нимәһе менән дә айырылмай ине.", "Әммә мин уның менән дуҫлаштым, һәм хәҙер ул бар донъяла берәү генә."], "p": 520}, {"t": "text", "c": ["Розалар бигерәк ҡаушап ҡалдылар."], "p": 521}, {"t": "text", "c": ["— Һеҙ матур, әммә бушһығыҙ, — дауам итте Бәләкәй шаһзат.", "— Һеҙҙең өсөн үлге килмәй.", "Әлбиттә, осраҡлы уҙғынсы, минең розама ҡарап, ул тап һеҙҙең кеүек үк тиер.", "Тик миңә ул һеҙҙең барығыҙҙан да ҡәҙерлерәк. Сөнки бит мин уны көн һайын һыу менән ҡойондорҙом, ә һеҙҙе түгел.", "Һеҙҙе түгел, ә уны быяла ҡалфаҡ менән ҡаплай инем. Уны, елдән һаҡлап, пәрҙә менән ышыҡланым.", "Уның өсөн ҡаршлауыҡтарҙы үлтерә инем, күбәләктәр яралһын тип икәү-өсәүһен генә ҡалдырып.", "Мин уның ошаҡлауҙарын һәм маҡтаныуҙарын тыңлай инем, ул хатта тымғанда ла мин уға ҡолаҡ һала инем.", "Ул — минеке."], "p": 522}, {"t": "text", "c": ["Һәм Бәләкәй шаһзат Төлкөгә әйләнеп килде."], "p": 523}, {"t": "text", "c": ["— Бәхил бул... — тине ул."], "p": 524}, {"t": "text", "c": ["— Бәхил бул, — тине Төлкө.", "— Бына минең серем, ул бик ябай: тик йөрәк кенә уяу.", "Иң мөһимен күҙ менән күреп булмай."], "p": 525}, {"t": "text", "c": ["— Иң мөһимен күҙ менән күреп булмай, — ҡабатланы Бәләкәй шаһзат, яҡшыраҡ иҫендә ҡалдырыр өсөн. — Һинең розаң һиңә шул тиклем ҡәҙерле, сөнки һин уға бар күңелеңде бирә инең."], "p": 527}]}