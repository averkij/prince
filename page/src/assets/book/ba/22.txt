{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "XXII", "p": 531}, {"t": "text", "c": ["— Хәйерле көн, — тине Бәләкәй шаһзат."], "p": 532}, {"t": "text", "c": ["— Хәйерле көн, — өндәште уҡсасы ."], "p": 533}, {"t": "text", "c": ["— Һин бында ни эшләйһең? — һораны Бәләкәй шаһзат."], "p": 534}, {"t": "text", "c": ["— Пассажирҙарҙы айырам, — яуапланы уҡсасы.", "— Поезддарҙа бер ыңғайы меңәрләгән кешене — бер поездды уңға, икенсеһен һулға йүнәлтәм."], "p": 535}, {"t": "text", "c": ["Һәм тиҙ йөрөшлө поезд, яҡтыртылған тәҙрәләре менән ялтлап, гөрһөлдәтеп аша үтеп китте, һәм уҡсасы будкаһы һелкенеп китте."], "p": 536}, {"t": "text", "c": ["— Ҡайһылай ашығалар улар, — аптыраны Бәләкәй шаһзат.", "— Нимә эҙләйҙәр улар?"], "p": 537}, {"t": "text", "c": ["— Хатта поезд йөрөтөүсе лә белмәй уныһын, — тине уҡсасы."], "p": 538}, {"t": "text", "c": ["Һәм икенсе яҡҡа, уттары менән ялтлап, гөрһөлдәп тағы бер тиҙ йөрөшлө поезд үтеп китте."], "p": 539}, {"t": "text", "c": ["— Улар кире ҡайталар ҙа мы ни? — һораны Бәлкәй шаһзат."], "p": 540}, {"t": "text", "c": ["— Юҡ, былары башҡалары, — тине уҡсасы.", "— Был ҡаршыға килеүсе."], "p": 541}, {"t": "text", "c": ["— Быға тиклем булған урындарында уларға яҡшы түгел инеме?"], "p": 542}, {"t": "text", "c": ["— Беҙ булмаған урында, шунда яҡшы, — тине уҡсасы."], "p": 543}, {"t": "text", "c": ["Һәм, ялтлап, өсөнсө тиҙ йөрөшлө поезд гөрһөлдәп үтте."], "p": 544}, {"t": "text", "c": ["— Улар теге, беренселәрҙе, ҡыуып етергә теләйҙәрме? — һораны Бәләкәй шаһзат."], "p": 545}, {"t": "text", "c": ["— Бер ни телмәйҙәр улар, — тине уҡсасы.", "— Улар вагондарҙа йоҡлайҙыр, йә булмаһа иҫәнәп кенә ултыралар.", "Тик балалар ғына танауҙарын тәҙрәләргә терәп ултыралар."], "p": 546}, {"t": "text", "c": ["— Тик балалар ғына нимә эҙләгәнен беләләр, — тине Бәләкәй шаһзат.", "— Улар бар күңелен сепрәк ҡурсаҡҡа бирәләр, һәм был ҡурсаҡ улраға бик тә бик ҡәҙерле булып китә, һәм әгәр уны тартып алһалар, балалар илайҙар...", "— Уларҙың бәхете, — тине уҡсасы."], "p": 547}]}