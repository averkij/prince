{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "ХXIV", "p": 554}, {"t": "text", "c": ["— Ә шул илле өс дәҡиғәттә нимә эшләргә?"], "p": 554}, {"t": "text", "c": ["— Нимә теләһәң дә."], "p": 555}, {"t": "text", "c": ["«Әгәр минең буш илле өс дәҡиғәт ваҡытым булһа, — уйлап ҡуйҙы Бәләкәй шаһзат, — мин шишмәгә китер ҙә барыр инем... »"], "p": 556}, {"t": "text", "c": ["Мин фажиғә кисерәгәндән бер аҙна ваҡыт уҙҙы, һәм, дарыу һатыусы тураһында тыңлап, мин һуңғы йотом һыуҙы эсеп ҡуйҙым."], "p": 557}, {"t": "text", "c": ["— Эйе, — тинем мин Бәләкәй шаһзатҡа, — һин һөйләгәндәрҙең барыһы ла бик ҡыҙыҡлы, тик мин әле үҙосарымды йүнәтмәнем, минең тамсы ла һыуым ҡалманы, һәм мин дә, әгәр шишмәгә генә бара алһам, бәхетле булыр инем."], "p": 558}, {"t": "text", "c": ["— Мин дуҫлашҡан Төлкө...", "— Һөйөклөм, миндә хәҙер Төлкө ҡайғыһы юҡ!"], "p": 559}, {"t": "text", "c": ["— Ниңә?"], "p": 560}, {"t": "text", "c": ["— Сөнки сарсауҙан үлергә тура киләсәк...", "Бында ниндәй бәйләнеш булғанын ул аңламаны. Ул ҡаршы өндәште:"], "p": 561}, {"t": "text", "c": ["— Дуҫ булғаны яҡшы, үлергә кәрәк булһа ла.", "Бына мин, Төлкө менән дуҫ булғас бик шатмын...", "«Ул хәүеф-хәтәрҙең ҙурлығын аңламай.", "Ул бер ҡасан да аслыҡ һәм сарсау кисермәгән."], "p": 562}, {"t": "text", "c": ["Уға ҡояш нуры етәрлек…»", "Мин быныһын әйтмәнем, уйланым ғына. Ә Бәләкәй шаһзат миңә ҡараны ла — өндәште:"], "p": 563}, {"t": "text", "c": ["— Минең дә эскем килә... киттек ҡоҙоҡ эҙләп киләйек...", "Мин арыу менән ҡул ҡаҡтым: сикһеҙ сүллектә тоҫмалап ҡоҙоҡ эҙләүҙә ни файҙа?", "Тик шулай ҙа беҙ юлға төштөк."], "p": 564}, {"t": "text", "c": ["Оҙаҡ сәғәттәр беҙ өндәшмәйенсә барҙыҡ; ахыр сиктә ҡараңғы төштө, һәм күктә йондоҙҙар ҡабына башланы.", "Сарсауҙан мине бер аҙ ҡалтырата ине, һәм мин уларҙы төшөмдә күргәндәй булдым.", "Миңә Бәләкәй шаһзаттың һүҙҙәре иҫкә килә ине, һәм мин һораным:"], "p": 565}, {"t": "text", "c": ["— Тимәк һин дә сарсауҙың ни икәнен беләһең?"], "p": 566}, {"t": "text", "c": ["Әммә ул яуап бирмәне. Ул ябай ғына: — Йөрәккә лә һыу кәрәк була...", "Миң аңламаным, әммә өндәшмәнем.", "Унан һорашырға кәрәкмәгәнен мин белә инем."], "p": 568}, {"t": "text", "c": ["Ул арыны. Ҡомға ултырҙы.", "Мин эргәһенә ултырҙым.", "Өндәшмәй ултырып алдыҡ. Һуңынан ул әйтте:"], "p": 569}, {"t": "text", "c": ["— Йондоҙҙар бигерәк матур, сөнки ҡайҙалыр шунда сәскә бар, үҙе күренмәһә лә...", "— Эйе, әлбиттә, — тинем генә мин, ай менән яҡтыртылған тулҡынлы ҡомға ҡарап."], "p": 570}, {"t": "text", "c": ["— Сүллек тә матур... — өҫтәне Бәлкәй шаһзат."], "p": 571}, {"t": "text", "c": ["Быныһы ысын. Миңә сүллектә гел оҡшай ине.", "Ҡом өйөмөндә ултыраһың. Бер ни күренмәй. Бер ни ишетелмәй.", "Һәм шулай ҙа ҡаранғыла ниҙер яҡтыра...", "— Беләһеңме нимәһе менән сүллек яҡшы? — тине ул. — Унда ҡайҙалыр шишмәләр йәшенәләр...", "Мин һайран ҡалдым, һәм ҡапыл, ҡомдараҙан сыҡҡан серле яҡтылыҡтың ни аңлатҡанын төшөндөм.", "Ҡасандыр, бәләкәй малай булып, мин бик боронғо өйҙә йәшәнем — һөйләйҙәр ине, имеш, шунда хазина йәшерелгән тип.", "Әлбиттә, берәү ҙә уны табып асманы, ә бәлки, берәү ҙә бер ҡасан да уны эҙләмәгәндер ҙә."], "p": 573}, {"t": "text", "c": ["Тик уның арҡаһында өй арбалған кеүек ине: үҙ йөрәгендә ул сер һаҡлай ине...", "— Эйе, — тинем мин. — Өй булһынмы, йондоҙҙар йә сүллек — уларҙа иң күркәме күҙ менән күреп булмағаны."], "p": 574}]}