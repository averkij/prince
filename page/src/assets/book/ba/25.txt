{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "XXV", "p": 576}, {"t": "text", "c": ["Һуңынан ул йоҡлап китте, мин кны ҡулға алдым да артабан киттем.", "Мин тулҡынлана инем.", "Мин мурт хазина алып китеп барам кеүек тойа инем.", "Миңә хатта беҙҙең Ерҙә бынан да нескәрәк нәмә юҡ кеүек тойола ине."], "p": 576}, {"t": "text", "c": ["Ай яҡтыһында мин уның ағарынған маңлайына, йомолған керпектәренә, елгә елберләгән алтын сәстәре өлтөктәренә баға инем, һәм үҙемә \"был тик тышлыҡ ҡына\" тип әйтә инем.", "Иң мөһиме — күҙ менән күреп булмағаны...", "Уның ярымасыҡ ирендәре йылмайыуҙа ҡыбырланы, һәм мин үҙемә өҫтәп әйттем: был йоҡлап ятҡан Бәләкәй шаһзатта иң тәьҫирлеһе уның сәскәгә тоғролоғо, йоҡлағанда ла, шәм утының теле кеүек уның күңелендә балҡыған роза образы.", "Шәмдәрҙе һаҡларға кәрәк:", "ел иҫеүе уларҙы һүндереүе мөмкин...", "Шулай атлап таңда мин ҡоҙоҡҡа еттем. — Кешеләр тиҙ йөрөшлө поезддарға ултыралар, ләкин улар үҙҙәре лә ни эҙләгәндәрен аңламайҙар, — тине Бәләкәй шаһзат.", "— Шуға ла улар тынғы белмәй теге йә был яҡҡа ташланалар...", "Һуңынан өҫтәне:"], "p": 579}, {"t": "text", "c": ["— Һәм барыһы ла юҡҡа...", "Беҙ килеп еткән ҡоҙоҡ, Сахаралағы башҡа ҡоҙоҡтар кеүек түгел ине.", "Ғәҙәттә бындағы ҡоҙоҡ — ҡомдағы соҡор.", "Ә был иң ысын ауыл ҡоҙоғо ине.", "Тик эргәлә бер ауыл да юҡ ине, шуға ла мин быны төш тип уйланым."], "p": 580}, {"t": "text", "c": ["— Ҡайһылай сәйер, — тинем мин Бәләкәй шаһзатҡа, — бында барыһы ла әҙерләнгән: сығыры ла, биҙрәһе лә, бауы ла...", "Ул көлөп ебәрҙе, бауға тейҙе, сығырҙы әйләндерә башланы.", "Сығыр шығырлай башланы, әйтерһең дә, оҙаҡ ваҡыт елһеҙ тутыҡҡан боронғо флюгер..."], "p": 581}, {"t": "text", "c": ["— Ишетәһеңме? — тине Бәләкәй шаһзат. — Беҙ ҡоҙоҡто уяттыҡ, һәм ул йырлай башланы...", "Мин ул арыр тип ҡурҡтым."], "p": 582}, {"t": "text", "c": ["— Мин үҙем һыу тултырырмын, — тинем мин, — һинең хәлеңдән килмәҫ ул."], "p": 583}, {"t": "text", "c": ["Мин яйлап тулы биҙрәне сығарҙым да ышансылы итеп ҡоҙоҡтоң таш ҡырына ултырттым.", "Ҡолаҡтарымда һаман да шығырлаған сығырҙың йыры ишетелә ине, биҙрәләге һыу һаман тирбәләнә ине, һәм унда ҡояш ҡуяндары емелдәй ине."], "p": 584}, {"t": "text", "c": ["— Мин был һыуҙан йотҡом килә, — шымланы Бәләкәй шаһзат.", "— Эсеп туйынырға бир миңә...", "Һәм мин ул ни эҙләгәнен аңланым."], "p": 585}, {"t": "text", "c": ["Мин биҙрәне уның ирендәренә яҡынлаттым.", "Ул күҙҙәрен йомоп эсә ине.", "Был инде иң зиннәтле табын кеүек ине."], "p": 586}, {"t": "text", "c": ["Был һыу ябайҙан булманы.", "Ул йондоҙҙар аҫтындағы оҙон юлдан, сығыр шығырлауынан, минең ҡулдар көсөргәнешенән тыуған ине.", "Ул йөрәккә бүләк кеүек ине. Мин бәләкәй саҡта минең өсөн шулай итеп Раштыуа бүләктәре яҡтырта инеләр: шыршылағы шәм балҡыуы, төн уртаһы ғибәҙәте мәлендәге орган йыры, мөләйем йылмайыуҙар менән."], "p": 587}, {"t": "text", "c": ["— Һинең ҡауҡабыңда, — тине Бәләкәй шаһзат, — кешеләр бер баҡсала биш мең роза сәскәһе үҫтерәләр... һәм ни эҙләгәндәрен таба алмайҙар...", "— Таба алмайҙар, — ризалаштым мин."], "p": 588}, {"t": "text", "c": ["— Ә һуң бит улар эҙләгәнде берҙән бер розала табырға була, бер йотом һыуҙа... — Эйе, әлбиттә, — ризалаштым мин. Һәм Бәләкәй шаһзат әйтте:"], "p": 590}, {"t": "text", "c": ["— Күҙҙәр һуҡыр.", "Йөрәк менән эҙләргә кәрәк."], "p": 591}, {"t": "text", "c": ["Мин һыу эстем.", "Еңел тын алына ине.", "Ҡояш ҡалҡҡан мәлдә ҡом, бал кеүек, алтын төҫкә инә.", "Һәм бынынһан да мин бәхетле инем.", "Нимәнән миңә борсолорға һуң?"], "p": 592}, {"t": "text", "c": ["— Һин һүҙеңде тоторға тейешһең, — йомшаҡ итеп әйтте Бәләкәй шаһзат, ҡабат минең яныма ултырып."], "p": 593}, {"t": "text", "c": ["— Ниндәй һүҙемде?"], "p": 594}, {"t": "text", "c": ["— Иҫләйһеңме, һин вәғәҙә иткән инең... минең бәрәсемә морондоҡ...", "Мин бит теге сәскә өсөн яуаплымын."], "p": 595}, {"t": "text", "c": ["Мин кеҫәмдән һүрәттәремде сығарҙым.", "Бәләкәй шаһзат уларға ҡараны ла көлөп ебәрҙе:"], "p": 596}, {"t": "text", "c": ["— Баобтарың һинең кәбеҫтәгә оҡшаған...", "Ә мин баобабтарым менән шул тиклем ғорурлана инем!"], "p": 597}, {"t": "text", "c": ["— Ә төлкөңдөң ҡолаҡтары...тап мөгөҙ кеүек! Һәм шундай оҙон!"], "p": 598}, {"t": "text", "c": ["Һәм ул ҡабат көлдө."], "p": 599}, {"t": "text", "c": ["— Һин ғәҙелһеҙһең, дуҫҡай. Мин бер ҡасан да һүрәт төшөрә белмәй инем — эсле тышлы быуар йыландарҙы ғына булмаһа."], "p": 600}, {"t": "text", "c": ["— Ярай инде, — тынысландырҙы ул мине. — Балалар былай ҙа аңлар."], "p": 601}, {"t": "text", "c": ["Һәм мин һарыҡ бәрәсенә морондоҡ төшөрөп бирҙем.", "Мин һүрәтте Бәләкәй шаһзатҡа бирҙем дә йөрәгем ҡыҫылды."], "p": 602}, {"t": "text", "c": ["— Һин ниҙер уйланың да миңә өндәшмәйһең...", "Тик ул яуап бирмәне."], "p": 603}, {"t": "text", "c": ["— Беләһеңме, — тине ул, — мин һеҙгә, Ергә, килеп эләгеүемә иртәгә бер йыл буласаҡ...", "Һәм тымды. Һуңынан өҫтәне: — Мин ошо урындан бик яҡында ғына килеп төштөм... Һәм ҡыҙарҙы."], "p": 605}, {"t": "text", "c": ["Һәм ҡабат, Хоҙай белһенме ниҙән, күңелемдә ауыр булып китте."], "p": 606}, {"t": "text", "c": ["Мин шулай ҙа һораным:"], "p": 607}, {"t": "text", "c": ["— Тимәк, аҙна элек, беҙ танышҡан иртәлә, һин яңғыҙың бында, кешеләр торлағынан меңәрләгән саҡрымдарҙа, бушҡа ғына йөрөмәгәнһең?", "Һин ҡасандыр килеп төшкән урыныңа кире килә ята инең?"], "p": 608}, {"t": "text", "c": ["Бәләкәй шаһзат тағы нығыраҡ ҡыҙарҙы."], "p": 609}, {"t": "text", "c": ["Ә мин ҡыйыуһыҙ өҫтәнем:"], "p": 610}, {"t": "text", "c": ["— Бәлки, йыл тулып килгәнгәлер?"], "p": 611}, {"t": "text", "c": ["Һәм ул ҡабат ҡыҙарҙы.", "Ул минең бер һорауыма ла яуап бирмәне, ә һуң бит ҡыҙырғанда, «эйе» тигәнде аңлата, шулай түгелме?"], "p": 612}]}