{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "XXVI", "p": 614}, {"t": "text", "c": ["— Миңә ҡурҡыныс... — көрһөнөп башланым мин. Тик ул әйтте:"], "p": 614}, {"t": "text", "c": ["— Һиңә эшкә керешергә кәрәк.", "Бар үҙеңдең машинаңа.", "Мин һине бында көтөрмөн.", "Иртәгә кис кире кил...", "Әммә миңә тынысыраҡ булып китмәне.", "Мин Төлкөнө иҫкә алдым.", "Үҙеңде ҡулға өйрәтергә бирһәң, һуңынан иларға ла тура килә."], "p": 615}, {"t": "text", "c": ["Ҡоҙоҡтан йыраҡ түгел боронғо таш диуарҙың емереклектәре һаҡланып ҡалған ине.", "Киләһе кискә, эште тамамлап, мин шул урынға кире килдем, һәм алыҫтан уҡ Бәләкәй шаһзаттың диуар ҡырында аяғын һәлендереп ултырғанын күрҙем.", "Һәм уның тауышын ишеттем:"], "p": 617}, {"t": "text", "c": ["— Һин хәтерләмәйһеңме ни? — ти ине ул. — Был бөтөнләй бында түгел ине. Күрәһең, кемдер уға яуап ҡайтара ине, сөнки ул ҡаршы килеп:"], "p": 619}, {"t": "text", "c": ["— Һуң эйе, был, көнгә көн, бер йыл элек булды, әммә икенсе урында...", "Мин тиҙерәк атланым.", "Әммә бер ҡайҙа ла диуар тирәһендә мин һис кемде күрмәнем дә ишетмәнем дә.", "Шул арала Бәләкәй шаһзат ҡабат кемгәлер яуапланы:"], "p": 620}, {"t": "text", "c": ["— Эйе, әлбиттә. Һин ҡом өҫтөндә минең эҙҙәремде табырһың.", "Шунан көтөрһөң.", "Бөгөн төндә мин шунда килермен."], "p": 621}, {"t": "text", "c": ["Диуарға тиклем егерме метр ҡалған ине, ә мин һаман да бер ни күрмәй инем."], "p": 622}, {"t": "text", "c": ["Оҙаҡҡа һуҙылмаған тынлыҡтан һуң Бәләкәй шаһзат:"], "p": 623}, {"t": "text", "c": ["— Ә һинең ағыуың яҡшымы?", "Һин мине оҙаҡ яфаланырға мәжбүр итмәҫһеңме? — тип һораны."], "p": 624}, {"t": "text", "c": ["Мин туҡтаным, һәм минең йөрәгем ҡыҫылды, ләкин мин һаман төшөнмәй инем."], "p": 625}, {"t": "text", "c": ["— Ә хәҙер кит, — тине Бәләкәй шаһзат. — Минең аҫҡа ырғып төшкөм килә."], "p": 626}, {"t": "text", "c": ["Шул саҡ мин күҙемде төшөрҙөм һәм ырғып ебәрҙем!", "Диуар төбөндә, башын Бәләкәй шаһзатҡа ҡалҡытып, сағыуы ярты дәҡиғәттә үлтергән һары йылан сырмалып ята ине.", "Кеҫәмдә алтатарҙы һәрмәп, мин йүгереп уның янына ташландым, әммә аҙымдар тауышынан йылан шым ғына, үлеп барған гөрләүек кеүек, ҡом буйлап ағылып китте, һәм ишетелер-ишетелмәҫ тимер сыңлау менән ашыҡмайынса таштар араһында юғалды."], "p": 627}, {"t": "text", "c": ["Мин диуарға Бәләкәй шаһзатымды тотоп алырлыҡ мәлдә генә йүгереп еттем. Ул ҡарҙан да ағыраҡ ине."], "p": 628}, {"t": "text", "c": ["— Һин ниҙәр уйлап сығара башланың, сабый! — ҡысҡырып ебәрҙем мин. — Ни өсөн һин йыландар менән әңгәмә башлайһың?"], "p": 629}, {"t": "text", "c": ["Мин уның ғәҙәттәге алтын шарфын тағаттым. Сикәләрен сылаттым һәм һыу эсергә мәжбүр иттем. Тик бер ни хаҡында ла һорарға ҡыймай инем.", "Ул миңә етди итеп ҡараны ла, муйынымды ҡулдары менән быуып алды."], "p": 630}, {"t": "text", "c": ["Мин уның йөрәгенең тибешен ишеттем, әйтерһең дә атылып яраланған ҡоштоҡо кеүек.", "Ул: — Машинаңдың бәләһе ниҙә икәнлеген асыҡлағанға мин шатмын. Хәҙер һин өйөңә ҡайта алаһың... — тине.", "— Һин ҡайҙан беләһең?!"], "p": 632}, {"t": "text", "c": ["Тап ошо мәлдә мин уға, көтмәҫтән үҙосарҙы йүнәтә алғанымды, әйтергә йыйына инем!"], "p": 633}, {"t": "text", "c": ["Ул яуап бирмәне, ул тик:"], "p": 634}, {"t": "text", "c": ["— Мин дә бөгөн өйөмә ҡайтам — тине. Аҙаҡ моңһоу итеп өҫтәп әйтте: — Был күпкә йырағыраҡ... һәм күпкә ҡыйыныраҡ...", "Барыһы ла нисектер сәйер ине.", "Мин уны ныҡ итеп, бәләкәй баланы кеүек, ҡосаҡлай инем, әммә, миңә ул ҡулдарымдан ысҡынып упҡынға төшөп барған кеүек тойола ине, һәм мин уны тотоп ҡалырға хәлһеҙ инем...", "Ул уйсан ғына ҡайҙалыр йыраҡҡа ҡарай ине."], "p": 637}, {"t": "text", "c": ["— Миндә һинең бәрәсең ҡаласаҡ.", "Һәм бәрәс өсөн әрйә. Һәм морондоҡ...", "Һәм ул моңһоу ғына йылмайҙы."], "p": 638}, {"t": "text", "c": ["Мин оҙаҡ көттөм.", "Ул үҙ хәленә ҡайтҡандай кеүек ине."], "p": 639}, {"t": "text", "c": ["— Һин ҡурҡҡанһың бит, сабый...", "Нисек ҡурҡмаҫҡа инде!", "Тик ул шым ғына көлөп ебәрҙе:"], "p": 640}, {"t": "text", "c": ["— Бөгөн кис миңә күпкә ҡурҡынысыраҡ буласаҡ...", "Һәм мине ҡабат төҙәтеп булмаҫлыҡ бәлә һиҙеме боҙҙай һалҡынлығы менән өтөп алды.", "Һуң ысынмы, ысынмы мин һис ҡасан уның көлгәнен ишетмәйәсәкмен?", "Был көлөү минең өсөн тап сүллектәге шишмә кеүек."], "p": 641}, {"t": "text", "c": ["— Бәләкәсем, мин һинең көлгәнеңде тағын тыңлағым килә... Әммә ул:"], "p": 642}, {"t": "text", "c": ["— Бөгөн төндә бер йыл тула.", "Минең йондоҙом тап шул мин бер йыл элек килеп төшкән урындың осонда торасаҡ... — тине.", "— Тыңла әле, сабый, былар барыһы ла — йылан да, йондоҙ менән осрашыу — насар төш кенә, шулай бит?"], "p": 643}, {"t": "text", "c": ["Тик ул яуап бирмәне."], "p": 644}, {"t": "text", "c": ["— Иң мөһиме — күҙ менән күреп булмағаны... — тине ул."], "p": 645}, {"t": "text", "c": ["— Эйе, әлбиттә...", "— Был сәскә менән кеүек.", "Әгәр, ҡайҙалыр алыҫ йондоҙҙа үҫкән сәскәне яратаһың икән, төндә күккә ҡарауы рәхәт. Бар йондоҙҙар ҙа сәскә ата. — Эйе, шулай... — Был һыу менән кеүек. Һин миңә һыу эсеп туйынырға биргәндә, ул гүйә моң ине, барыһы ла сығыр менән бау арҡаһында... Иҫләйһеңме? Ул бик тә яҡшы ине. — Эйе, әлбиттә шулай...", "— Төндә һин йондоҙҙарға ҡарарһың.", "Минең йондоҙом бигерәк бәләкәй, мин һиңә уны күрһәтә алмайым.", "Былай яҡшыраҡ та.", "Ул һинең өсөн тик йондоҙҙарҙың береһе буласаҡ.", "Һәм һин йондрҙҙарға ҡарарға ярата башлаясаҡһың...", "Улар барыһы ла һинең дуҫтарың булып китәсәктәр. Һәм һуңынан, мин һиңә бер ни бүләк итермен...", "Шунан ул көлөп ебәрҙе."], "p": 648}, {"t": "text", "c": ["— Эх, сабый, сабый, мин шул тиклем һинең көлгәнеңде яратам!"], "p": 649}, {"t": "text", "c": ["— Ошо минең бүләгем булыр ҙа инде... был һыу менән булған кеүек буласаҡ...", "— Нисек инде улай?"], "p": 650}, {"t": "text", "c": ["— Һәр бер кешенең үҙ йондоҙҙары була.", "Берәүҙәренә — илдәр гиҙеп йөрөгәндәренә — улар юл күрһәтәләр. Икенселәренә улар ябай ғына бәләкәй ут бөртөктәре.", "Ғалимдар өсөн — сисергә кәрәкле мәсьәлә кеүек. Минең таныш эшҡыуарым өсөн улар — алтын. Тик былар барыһы өсөн дә йондоҙар өнһөҙ.", "Ә һинең йондоҙҙарың бөтөнләй ҙә үҙенсәлекле буласаҡ...", "— Нисек улай?"], "p": 653}, {"t": "text", "c": ["— Һин төндә күккә ҡарарһың да, ә унда бит мин йәшәгән, мин көлгән йондоҙ буласаҡ, — һәм һин бөтә йондоҙҙарҙың көлгәнен ишетерһең.", "Һинең көлә белгән йондоҙҙарың буласаҡ!"], "p": 654}, {"t": "text", "c": ["Һәм ул үҙе көлөп ебәрҙе."], "p": 655}, {"t": "text", "c": ["— Һәм йыуанғандан һуң (һөҙөмтәһендә гел йыуаныс табаһың), ҡасандыр мине белеүеңә һин бик шат буласаҡһың.", "Һин гел миңә дуҫ булсаҡһың.", "Һин минең менән көлөргә теләрһең.", "Ҡайһы саҡта һин тәҙрәләреңде ошолай шар итеп асып ебәрерһең дә, һиңә рәхәт булып китер...", "Һәм һинең дуҫтарың да аптыраясаҡтар, нимә ул әле һин күккә ҡарап көләһең тип. Ә һин уларға: «Эйе, эйе, мин гел йондоҙҙарға ҡарап көләм!» тип әйтерһең.", "Һәм улар һин аҡылдан яҙған тип уйларҙар.", "Бына ниндәй яуыз шаярыу ҡылырмын мин һинең менән. Һәм ул ҡабат көлөп ебәрҙе."], "p": 657}, {"t": "text", "c": ["— Әйтерһең дә йондоҙҙар урынына мин һиңә бер өйөм көлкөләс ҡыңғырауҙар бүләк иткәнмен... Ул йәнә көлөп ебәрҙе.", "Һуңынан ҡабат етдиләнде:"], "p": 658}, {"t": "text", "c": ["— Беләһеңме... бөгөн төндә... килмәһәң яҡшыраҡ."], "p": 659}, {"t": "text", "c": ["— Мин һине ҡалдырмам. — Һиңә мин ауыртыуҙан ғазапланам тип күренермен... хатта үлеп барған кеүек күренермен. Шулай була шул ул. Килмә, кәрәкмәй. — Мин һине ҡалдырмайым."], "p": 662}, {"t": "text", "c": ["Ул нимәгәлер борсоулы ине. — Беләһеңме... был йылан арҡаһында ла... Ә әгәр ул һине саҡһа... Йыландар яуыз бит. Кемделер сағырға улар өсөн рәхәтлек. — Мин һине ҡалдырмам. Һәм ул ҡапыл тынысланды:"], "p": 666}, {"t": "text", "c": ["— Ә ысынында, уның ағыуы икәүгә етмәҫ...", "Был төндә мин уның киткәнен һиҙмәй ҡалғанмын. Ул шым ғына юҡ булды.", "Мин уны ҡыуып еткән мәлдә, ул тиҙ һәм ҡыйыу аҙымдар менән атлап бара ине."], "p": 667}, {"t": "text", "c": ["— Ә, был һинме... — тип кенә өндәште ул. Һәм ҡулымдан тотто.", "Тик ул ниңәлер хафалана ине."], "p": 669}, {"t": "text", "c": ["— Бушҡа һин минең менән китеп бараһың.", "Миңә ҡарауы һиңә ауыр буласаҡ.", "Һиңә мин үлеп барам тип күренәсәк, әммә был ысын түгел... Мин өндәшмәй инем. — Беләһеңме... был бик алыҫ. Минең тәнем бик ауыр. Мин уны алып китә алмам."], "p": 671}, {"t": "text", "c": ["Мин өндәшмәй инем."], "p": 672}, {"t": "text", "c": ["— Тик был бит иҫке ҡабығыңды сисеп ташлау менән бер.", "Бында ҡайғылы бер ни ҙә юҡ... Ул әҙерәк бойоғоп төштө.", "Тик шулай ҙа көсөн йыйып тағы берҙе ынтылды:"], "p": 674}, {"t": "text", "c": ["— Беләһеңме, бик тә шәп буласаҡ.", "Мин дә йондоҙҙарға ҡараясаҡмын. Һәм бөтә йондоҙҙар тап шул шығырлаған сығырлы боронғо ҡоҙоҡтар кеүек буласаҡ.", "Һәм һәр береһе миңә һыу менән туйынырға бирер...", "Мин өндәшмәнем."], "p": 675}, {"t": "text", "c": ["— Уйлап ҡара әле ниндәй мәрәкә!", "Һинең биш йөҙ миллион ҡыңғырауың буласаҡ, ә минең — биш йөҙ миллион шишмәм...", "Һәм бында ул да тымды, сөнки илап ебәрҙе...", "— Бына беҙ килеп тә еттек.", "Миңә яңғыҙыма аҙым эшләргә мөмкинлек бир. Һәм ул ҡомға ултырҙы, сөнки уға ҡурҡыныс булып китте. Һуңынан ул:"], "p": 678}]}