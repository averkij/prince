{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "XXVII", "p": 680}, {"t": "text", "c": ["— Йә... шуның менән тамам... — тине.", "Бер дәҡиғәт һуҙҙы ла тороп баҫты.", "Һәм бер генә аҙым эшләне.", "Ә мин ҡыбырлай алмай инем."], "p": 680}, {"t": "text", "c": ["Аяғы аҫтында, әйтерһең дә, һары йәшен ялтланы.", "Бер аҙ ул хәрәкәтһеҙ ине әле. Ҡысҡырып та ебәрмәне.", "Һуңынан ҡоланы — яйлап, ағас ҡолаған кеүек.", "Яйлап һәм ишетелмәҫлек итеп, ҡом бит бар тауыштарҙы баҫа."], "p": 681}, {"t": "text", "c": ["Бына алты йыл үтеп тә китте...", "Мин был турала әле берәүгә лә һөйләмәй инем. Мин ҡайтҡанда, иптәштәрем мине иҫән-һау күрергә бик шат инеләр.", "Күңелһеҙ булды ул миңә, тик мин:"], "p": 683}, {"t": "text", "c": ["— Мин арыным... — тип әйтә инем.", "Шулай ҙа яйлап ҡайғым баҫылды.", "Был иһә... Тулыһынса түгел.", "Тик мин беләм, ул үҙенең бәләкәй ҡауҡабына әйләнеп ҡайтты, сөнки таң атҡанда мин уның тәнен ҡомда тапманым.", "Әллә ни ауыр булмаған ул. Ә төндәре менән мин йондоҙҙарҙы тыңларға яратам.", "Гүйә биш йөҙ миллион ҡыңғырау...", "Тик бына нимәһе ғәжәп. Мин бәрәс өсөн морондоҡ төшөргәндә, ҡайышбау тураһында онотҡанмын!"], "p": 684}, {"t": "text", "c": ["Бәләкәй шаһзат уны бәрәсенә таға алмаясаҡ.", "Һәм мин үҙемдән һорайым: ни булғылай икән унда, уның ҡауҡабында?", "Әгәр бәрәс розаны ашап ҡуйһа?"], "p": 685}, {"t": "text", "c": ["Ҡайһы саҡта мин үҙемә: «Юҡ, әлбиттә, юҡ!", "Бәләкәй шаһзат төнгә ҡарай гел розаһын быяла ҡалфаҡ менән ҡаплап ҡуя, һәм ул бәрәс артынан бигерәк ҡарап йөрөй... » тип әйтәм.", "Шул мәлдә мин бәхетле.", "Һәм барлыҡ йондоҙҙар шым ғына көлә."], "p": 686}, {"t": "text", "c": ["Ә ҡайһы саҡта мин: «Ваҡыты менән хәтерһеҙ булаһың бит... шул саҡ барыһы ла була ала!"], "p": 687}, {"t": "text", "c": ["Бәлки ул берәй-нисек кисен быяла ҡалфағы тураһында онотҡандыр йә һарыҡ бәрәсе төндә шым ғына иреккә сыҡҡандыр...»", "Һәм шул ваҡытта барлыҡ ҡыңғырауҙар илай...", "Былар барыһы ла серле һәм төшөнөрлөк түгел.", "Бәләкәй шаһзатты шулай уҡ яратҡан һеҙгә лә, һәм миңә лә, былары бер ҙә, бөтөнләй ҙә барыбер түгел: ҡайҙалыр ғаләмдең билдәһеҙ мөйөшөндә, беҙ ғүмеребеҙҙә лә күрмәгән бәрәс беҙгә таныш булмаған розаны ашаған икән — бар донъя беҙгә икенсе төрлө булып китә."], "p": 688}, {"t": "text", "c": ["Күккә ҡарағыҙ ҙа үҙегеҙҙән һорағыҙ: «Тере микән әле ул роза, әллә юҡмы?", "Ә бәлки бәрәс уны ашап ҡуйғандыр?» Һәм күрерһегеҙ: барыһы ла икенсе төрлө булып китәсәк...", "Һәм бер ҡасан да, бер өлкән кеше лә, бының ни тиклем мөһим икәнлеген аңламаясаҡ!"], "p": 689}, {"t": "text", "c": ["Был, минеңсә, донъялағы иң матур һәм иң ҡайғылы урын.", "Сүллектең ошо уҡ урыны алдағы биттә лә төшөрөлгән, тик мин уны, һеҙ ентекләберәк ҡараһын тип, ҡабат төшөрҙөм.", "Ошо урында Бәләкәй шаһзат тәүге тапҡыр Ер йөҙөнә пәйҙә булды, һәм һуңынан юғалды."], "p": 690}, {"t": "text", "c": ["Ҡасандыр Африкаға, сүллеккә барып эләкһәгеҙ, ошо урынды мотлаҡ таныр өсөн, иғтибарлыраҡ бағығыҙ.", "Әгәр ҙә һеҙгә был тирәнән үтергә тура килһә, үтенәм, ашыҡмағыҙ, ошо йондоҙ аҫтында бер аҙ көтөп тороғоҙ!", "Һәм әгәр ҙә һеҙҙең янға алтын сәсле бәләкәй малай килеп баҫһа, әгәр ҙә ул яңғыратып көлһә һәм һеҙҙең һорауҙарығыҙға бер ни тип яуап бирмәһә, һеҙ, уның кем булыуын, әлбиттә, төшөнәсәкһегеҙ.", "Шул мәлдә — зинһар итеп һорайым! — мине ҡайғымда йыуатырға онотмағыҙ инде, ул ҡайтҡан тип, тиҙерәк яҙа һалығыҙ..."], "p": 691}]}