{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "III", "p": 42}, {"t": "text", "c": ["—Һуң бит минең өйҙә бөтә нәмә шул тиклем әҙ...", "—Уға етер.", "Мин һиңә бөтөнләй бәләкәй бәрәс бирәм."], "p": 42}, {"t": "text", "c": ["—Ул тиклем бәләкәй ҙә түгел... — тине ул, башын эйеп һүрәтте өйрәнгәндә.", "— Ҡара әле!", "Бәрәс йоҡлап китте...", "Шулай итеп мин Бәләкәй шаһзат менән таныштым."], "p": 43}, {"t": "text", "c": ["Ҡайҙан килеүен тиҙ генә аңламаным.", "Бәләкәй шаһзат мине һорауҙар менән күмде, ә үҙен бер ни тураһында һорағанда, ул ишетмәй кеүек ине.", "Тик әҙләп, осраҡлы рәүештә, ыңғайы килгәндә ысҡындырып ебәргән һүҙҙәре аша миңә барыһы ла асыҡланды.", "Шулай итеп, ул, минең үҙосарҙы тәүге тапҡыр күргәндә (үҙосарҙы төшөрөп тормайым, барыбер булдыра алмаҫмын), һораны:"], "p": 45}, {"t": "text", "c": ["—Был ниндәй нәмә ул?"], "p": 46}, {"t": "text", "c": ["—Был нәмә түгел. Был үҙосар. Минең үҙосар. Ул оса. Һәм мин ғорурлыҡ менән оса белеүемде аңлаттым. Шунда ул ҡысҡырып ебәрҙе:"], "p": 48}, {"t": "text", "c": ["—Нисек! Һин күктән килеп төштөңме?"], "p": 49}, {"t": "text", "c": ["—Эйе, — тыйнаҡ ҡына яуап бирҙем."], "p": 50}, {"t": "text", "c": ["—Бына мәрәкә!.."], "p": 51}, {"t": "text", "c": ["Һәм Бәләкәй шаһзат яңғыраулы көлөп ебәрҙе, мин хатта ғәрләнеп киттем: минең ҡыйынлыҡтарыма етди ҡарауҙарын яратам.", "Ә һуңынан:"], "p": 52}, {"t": "text", "c": ["— Тимәк һин дә күктән килгәнһең.", "Ә һин ниндәй ҡауҡабтан ? — тип өҫтәне."], "p": 53}, {"t": "text", "c": ["\"Бына ниҙә икән уның сүллектә килеп сығыуының сәбәбе!\" — тип уйланым мин һәм туранан һораным:"], "p": 54}, {"t": "text", "c": ["—Килеп сығыуынса, һин бында икенсе ҡауҡабтан эләккәнһең?"], "p": 55}, {"t": "text", "c": ["Тик ул яуап ҡайтарманы. Минең үҙорсҙы өйрәнгәндә башын ипле сайҡап:"], "p": 56}, {"t": "text", "c": ["—Йә, бының менән һин алыҫтан килә алмаҫ инең... Һәм оҙаҡҡа ниҙер хаҡында уйға батты. Һуңынан кеҫәһенән минең бәрәсте сығарып шул хазинаны ентекләп күҙәтергә кереште. \"Башҡа ҡауҡабтар\" тураһында уның ярымасылыуынан минең ҡыҙыҡһыныуым тоҡанып китеүен күҙ алдына килтерә алаһығыҙмы? Һәм мин күберәк төпсөнөп маташтым:"], "p": 58}, {"t": "text", "c": ["—Ҡайҙан осоп килдең инде һин, бәләкәс?", "Һинең өйөң ҡайҙа?", "Минең бәрәсемде ҡайҙа алып китергә теләйһең?"], "p": 59}, {"t": "text", "c": ["Ул уйланып өндәшмәй ултырҙы ла, һуңынан әйтте:"], "p": 60}, {"t": "text", "c": ["—Миңә әрйә биреүең бик яҡшы әле, бәрәс шунда төндәрен йоҡлаясаҡ."], "p": 61}, {"t": "text", "c": ["—Әлбиттә.", "Ә әгәр ҙә үҙеңде аҡыллы тотһаң мин һиңә, көндөҙ уны бәйләргә, бау бирермен. Һәм ҡаҙыҡ."], "p": 63}, {"t": "text", "c": ["Бәләкәй шаһзат ҡашын төйөп:"], "p": 64}, {"t": "text", "c": ["—Бәйләргә? Ни өсөн инде?"], "p": 65}, {"t": "text", "c": ["—Һуң һин бәйләмәһәң, уның әллә ҡайҙа барып сығып юғалыуы бар."], "p": 66}, {"t": "text", "c": ["Быныһына ла минең дуҫым күңелле көлөп ебәрҙе: —Ҡайҙа барһын инде ул?"], "p": 68}, {"t": "text", "c": ["—Әҙме ҡайҙа? Тура ла тура, күҙҙәре ҡайҙа ҡарай-шунда. Ул саҡта Бәләкәй шаһзат етди итеп:"], "p": 70}]}