{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "IV", "p": 73}, {"t": "text", "c": ["—Һәр саҡ тура ла тура атлап алыҫ китеп булмай... — тип өҫтәне."], "p": 73}, {"t": "text", "c": ["Шулай, мин тағы бер мөһим асыш яһаным: уның тыуған ҡауҡабы булаһа шул өй ҙурлығында ғына!"], "p": 74}, {"t": "text", "c": ["Хәйер, мине был артыҡ аптыратманы.", "Мин, Ер Шары, Юлбиҙәр, Марс, Зөһрә йондоҙо кеүек ҙур ҡауҡабтарҙан тыш, йөҙләгән башҡа ҡауҡабтар барлығын белә инем һәм улар араһында шул тиклем бәләкәйҙәре, хатта телескоп аша күреп булмағандары ла бар.", "Астроном шундай ҡауҡабты асҡанда уға исем түгел, ә һан ғына бирә.", "Мәҫәлән: йондоҙлаҡ 3251."], "p": 75}, {"t": "text", "c": ["Минең, Бәләкәй шаһзат \"йондоҙлаҡ В-612\" тигән бәләкәй ҡауҡабтан осоп килгән тип, иҫәп тоторға етди нигеҙем бар.", "Был йондоҙлаҡ бер тапҡыр ғына, 1909 йылда, төрөк астрономына телескоп аша күренеп ҡала."], "p": 76}, {"t": "text", "c": ["Астроном үҙенең иҫ киткес асышы тураһында Халыҡ ара астрономик конгрессында еткерә.", "Ләкин уға берәү ҙә ышанмай, бары тик сөнки ул төрөксә кейенгәненә күрә.", "Өлкәндәр шундай халыҡ ул!"], "p": 77}, {"t": "text", "c": ["В-612 йондоҙлағының яҡшы аты бәхетенә, төрөк солтаны хакимаҫттарына үлем ҡурҡынысы янауында Европа күлдәктәрен кейергә ҡуша.", "1920 йылда шул астроном ҡабаттан үҙенең асышы менән таныта.", "Шул саҡта ул моданың һуңғы талаптары буйынса кейенгән ине, — һәм уның менән барыһы ла килешә."], "p": 78}, {"t": "text", "c": ["Мин һеҙгә В-612 йондоҙлағы тураһында шулай ентекле итеп, хатта һанын әйтеп, өлкәндәр арҡаһында һөйләнем.", "Өлкәндәр бигерәк һандар яраталар.", "Уларға яңы дуҫың бар икәнен һөйләгәндә, улар бер ҡасан иң мөһиме тураһыда һорамайҙар.", "Бер ҡасан улар әйтмәйәсәктәр: \"Ә уның тауышы ниндәй?", "Ниндәй уйындар уйнарға ярата?", "Күбәләктәрҙе тотамы юҡмы?\"", "Улар: \"Уға нисә йәш?"], "p": 79}, {"t": "text", "c": ["Уның нисә ағалары бар?", "Ул ниндәй ауырлыҡта?", "Атаһы күпме аҡса эшләй?\", — тип һорайҙар.", "Һәм шунан һуң кешене белделәр тип хис итәләр.", "Әгәр өлкәндәргә: \"Мин уның алһыу кирбестән һалынған матур йортон күрҙем, уның тәҙрәләрендә яран сәскәләре, ә ҡыйығында күгәрсендәр\",—тиһәң, улар был йортто бер нисек тә күҙ алдына килтерә алмай.", "Уларға: \"Мин һаҡы йөҙ мең франк булған йорт күрҙем\", — тиһәң, улар \"Ниндәй матурлыҡ!\",—тип, һоҡланып та ебәрә.", "Нәҡ шулай уҡ уларға: \"Бына, Бәләкәй шаһзат ысынында көн иткәне тураһында, дәлилдәр: ул бигерәк, һуң бигерәк тә ирмәк ине, ул көлә ине, һәм бәрәсле булғыһы килә ине.", "Ә кем бәрәс эйәһе булғыһы килә, ул, һис шикһеҙ, йәшәй\", — тиһәң, улар тик яуырындарын ҡыҫып һиңә бер ни аңламаған сабыйға ҡараған кеүек ҡараясаҡтар.", "Ә әгәр ҙә: \"Ул йондоҙлаҡ В-612 тигән ҡауҡабтан осоп килде\", — тиһәң, был уларҙы ышандырасаҡ һәм улар һораныуҙары менән ҡаҡшатмаясаҡтар."], "p": 80}, {"t": "text", "c": ["Шундай халыҡ бына ул өлкәндәр.", "Уларға асыуланырға кәрәкмәй.", "Балалар өлкәндәргә ҡарата бик илтифатлы булырға тейеш."], "p": 81}, {"t": "text", "c": ["Тик беҙ, йәшәүҙең нимә икәнен аңлағандар, әлбиттә, һандарҙан көләбеҙ!"], "p": 82}, {"t": "text", "c": ["Мин ҙур теләк менән был әҫәрҙе тылсымлы әкиәт кеүек башлар инем.", "Мин ошолай итеп башларға теләр инем:"], "p": 83}, {"t": "text", "c": ["\"Йәшәгән ти Бәләкәй шаһзат.", "Ул үҙенән аҙ ғына ҙурыраҡ булған ҡауҡабта йәшәгән, һәм уға дуҫ етмәй ине...\".", "Ғүмерҙең нимә икәнен аңлаған кешеләр, былар барыһы ла саф хаҡиҡәт икәнлеген шунда уҡ күрерҙәр ине. Сөнки мин китабымды мәрәкә өсөн генә уҡыуҙарын теләмәйем.", "Бәләкәй дуҫымды иҫемә алғанда, йөрәгем ауыртып ҡыҫыла, һәм миңә уның тураһында һөйләү еңел түгел.", "Ул үҙенең бәрәсе менән мине ташлап киткәненә алты йыл да үтеп китте.", "Һәм мин, уны онотмаҫ өсөн, уның тураһында һөйләргә маташам.", "Дуҫтарҙы онотоу бик зарлы күренеш.", "Һәр кемдең дә дуҫы булмай.", "Һәм мин, һандан башҡа бер ни менән ҡыҙыҡмаған өлкәндәр кеүек булып китеүҙән ҡурҡам."], "p": 85}, {"t": "text", "c": ["Һәм шуға ла күрә мин буяуҙар әрйәһе менән төҫлө ҡәләмдәр һатып алдым.", "Бик еңелдән түгел ул — минең йәштә ҡабат рәсемгә керешеү, бигерәк тә бар ғүмеремдә эсле-тышлы быуар йыланды ғына төшөргәс, уныһын да алты йәшемдә!", "Әлбиттә, мин оҡшашлыҡты мөмкин тиклем яҡшыраҡ кәүҙәләндерергә тырышырмын.", "Ләкин мин булдыра алыуыма тулыһынса ышанып етмәйем.", "Бер рәсем уңышлы сыға, ә икенсеһе тамсы ла оҡшамаған.", "Бына буйы менән дә: бер һүрәттемдә шаһзат бигерәк ҙур килеп сыҡҡан, икенсеһендә—бигерәк бәләкәй.", "Кейеме лә ниндәй төҫтә булғанын насар хәтерләйем.", "Мин тоҫмалап, ярым яҙыҡлап, былай йә тегеләй төшөрөп ҡарайым.", "Өҫтәүенә, ниндәйҙер мөһим өлөштәрендә яңлышыуым ихтимал.", "Һеҙ инде яуапҡа тарттырмағыҙ.", "Минең дуҫым миңә бер саҡ бер ни аңлатманы.", "Бәлки ул, мин уның үҙе кеүек, тип уйлағандыр.", "Тик мин, үкенескә ҡаршы, әрйә көбө аша һарыҡ бәрәстәрен күрә белмәйем.", "Бәлки мин әҙерәк өлкәндәргә оҡшағанмын.", "Мин ҡартайам, ахыры."], "p": 86}]}