{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "V", "p": 85}, {"t": "text", "c": ["Мин ҙур теләк менән был әҫәрҙе тылсымлы әкиәт кеүек башлар инем.", "Мин ошолай итеп башларға теләр инем: \"Йәшәгән ти Бәләкәй шаһзат. Ул үҙенән аҙ ғына ҙурыраҡ булған ҡауҡабта йәшәгән, һәм уға дуҫ етмәй ине...\".", "Ғүмерҙең нимә икәнен аңлаған кешеләр, былар барыһы ла саф хаҡиҡәт икәнлеген шунда уҡ күрерҙәр ине. Сөнки мин китабымды мәрәкә өсөн генә уҡыуҙарын теләмәйем.", "Бәләкәй дуҫымды иҫемә алғанда, йөрәгем ауыртып ҡыҫыла, һәм миңә уның тураһында һөйләү еңел түгел.", "Ул үҙенең бәрәсе менән мине ташлап киткәненә алты йыл да үтеп китте.", "Һәм мин, уны онотмаҫ өсөн, уның тураһында һөйләргә маташам.", "Дуҫтарҙы онотоу бик зарлы күренеш.", "Һәр кемдең дә дуҫы булмай.", "Һәм мин, һандан башҡа бер ни менән ҡыҙыҡмаған өлкәндәр кеүек булып китеүҙән ҡурҡам."], "p": 85}, {"t": "text", "c": ["Һәм шуға ла күрә мин буяуҙар әрйәһе менән төҫлө ҡәләмдәр һатып алдым.", "Бик еңелдән түгел ул — минең йәштә ҡабат рәсемгә керешеү, бигерәк тә бар ғүмеремдә эсле-тышлы быуар йыланды ғына төшөргәс, уныһын да алты йәшемдә!", "Әлбиттә, мин оҡшашлыҡты мөмкин тиклем яҡшыраҡ кәүҙәләндерергә тырышырмын.", "Ләкин мин булдыра алыуыма тулыһынса ышанып етмәйем.", "Бер рәсем уңышлы сыға, ә икенсеһе тамсы ла оҡшамаған.", "Бына буйы менән дә: бер һүрәттемдә шаһзат бигерәк ҙур килеп сыҡҡан, икенсеһендә—бигерәк бәләкәй.", "Кейеме лә ниндәй төҫтә булғанын насар хәтерләйем.", "Мин тоҫмалап, ярым яҙыҡлап, былай йә тегеләй төшөрөп ҡарайым.", "Өҫтәүенә, ниндәйҙер мөһим өлөштәрендә яңлышыуым ихтимал.", "Һеҙ инде яуапҡа тарттырмағыҙ.", "Минең дуҫым миңә бер саҡ бер ни аңлатманы.", "Бәлки ул, мин уның үҙе кеүек, тип уйлағандыр.", "Тик мин, үкенескә ҡаршы, әрйә көбө аша һарыҡ бәрәстәрен күрә белмәйем.", "Бәлки мин әҙерәк өлкәндәргә оҡшағанмын.", "Мин ҡартайам, ахыры."], "p": 86}, {"t": "text", "c": ["Көн һайын мин уның ҡауҡабы тураһында, нисек ул уны ҡалдырып китеүе, һәм сәфәре тураһында яңы бер ни белеп барҙым.", "Былар хаҡында ул һүҙ уңайы сыҡҡанда әҙләп һөйләй ине.", "Шулай, өсөнсө көнөнә баобабтар менән бәйле фажиғәһен белеп ҡалдым."], "p": 88}, {"t": "text", "c": ["Быныһы ла бәрәс арҡаһында сыҡты. Бәләкәй шаһзатты ҡапыл ауыр шикләнеүҙәр солғап алды, буғай, һәм ул:"], "p": 89}, {"t": "text", "c": ["— Әйт әле, бәрәстәрҙең ҡыуаҡтарҙы ашауҙары ысын бит? — тип һораны."], "p": 90}, {"t": "text", "c": ["— Эйе, ысын."], "p": 91}, {"t": "text", "c": ["— Бына шәп!"], "p": 92}, {"t": "text", "c": ["Һарыҡ бәрәстәренең ҡыуаҡтарҙы ашағаны ни өсөн шул тиклем мөһим икәнен мин аңламаным.", "Ләкин Бәләкәй шаһзат өҫтәп ҡуйҙы:"], "p": 93}, {"t": "text", "c": ["— Тимәк, улар баобабтарҙы ла ашайҙар?"], "p": 94}, {"t": "text", "c": ["Мин, баобабтар — ҡыуаҡ түгел, ә сиркәү манараһындай бейек, ҙур ағастар тип ҡаршы төштөм, һәм әгәр ҙә ул бер өйөр филдәр килтерһә лә, улар бер баобабты ла ашай алмайҙар тинем."], "p": 95}, {"t": "text", "c": ["Филдәр тураһында ишеткәс, Бәләкәй шаһзат көлөп ебәрҙе:"], "p": 96}, {"t": "text", "c": ["— Уларҙы бер береһенең өҫтөнә ҡуйырға тура килер ине...", "Ә һуңынан аҡыллылыҡ менән:"], "p": 97}, {"t": "text", "c": ["— Баобабтар тәүҙә, үҫеп етмәҫтән алда, бөтөнләй бәләкәй булалар — тине."], "p": 98}, {"t": "text", "c": ["— Уныһы шулай.", "Тик ниңә һинең бәрәсеңә бәләкәй баобабтарҙы ашарға?"], "p": 99}, {"t": "text", "c": ["— Һуң нисек инде! — ҡысҡырып ебәрҙе ул, әйтерһең дә һүҙ иң ябай, башланғыс белемдәр тураһында бара ине."], "p": 100}, {"t": "text", "c": ["Һәм миңә, эш ниҙә икәнен аңлар өсөн, баш ватырға тура килде."], "p": 101}, {"t": "text", "c": ["Бәләкәй шаһзаттың ҡауҡабында, башҡа ҡауҡабтарҙа кеүек үк, файҙалы һәм зыянлы үләндәр үҫә.", "Тимәк унда, яҡшы, файҙалы үҫемлектәрҙең яҡшы орлоҡтары ла, насар, сүп үләндәренең зыянлы орлоҡтары ла бар.", "Тик бит орлоҡтар күҙгә күренмәле. Улар ер аҫтында тәрәндә йоҡлайҙар, береһенең уянғыһы килгәнсегә тиклем.", "Ә шунан ул үҫенте ебәрә; ул яҙыла һәм ҡояшҡа үрелә, тәүҙә шундай мөләйем, зыянһыҙ була.", "Әгәр ҙә ул киләсәк редис йә роза ҡыуағы икән, әйҙә инде үҫһен.", "Ә бына берәй насар үлән үҫеп килә икән, уны танығас та тамыры менән йолҡорға кәрәк.", "Һәм бына Бәләкәй шаһзаттың ҡауҡабында бик насар, үтә зыянлы орлоҡтар бар... баобаб орлоҡтары."], "p": 102}, {"t": "text", "c": ["Ҡауҡабтың бөтә тупрағы улар менән ағыуланып бөткән.", "Ә әгәр ҙә баобабты ваҡытында танымаһаң, аҙаҡ унан ҡотолоп булмаясаҡ.", "Ул ҡауҡабты баҫып аласаҡ.", "Тамырҙары менән уны тишеп үтәсәк.", "Ә әгәр ҡауҡаб бигерәк бәләкәй, ә баобабтар күп булһа, улар уны ваҡ киҫәктәргә йыртасаҡтар."], "p": 103}, {"t": "text", "c": ["— Шундай ҡаты ҡәғиҙә бар, — тине миңә һуңыраҡ Бәләкәй шаһзат.", "— Иртәнсәк тороп, йыуынғас, үҙеңде тәртипкә килтергәс — шунда уҡ ҡауҡабыңды тәртипкә килтер.", "Көн һайын баобабтарҙы, роза ҡыуаҡтарынан айырырлыҡ булғас та, утап ташлау мотлаҡ: йәш үҫентеләре бер иш тиһәң дә ярай.", "Был бик күңелһеҙ эш, әммә бер ҙә ауыр түгел."], "p": 104}]}