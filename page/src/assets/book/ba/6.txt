{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "VI", "p": 105}, {"t": "text", "c": ["Беҙҙә лә балалар быны яҡшы аңлаһын тип, бер мәл ул миңә һүрәт төшөрөргә тырышып ҡарарға кәңәш итте."], "p": 105}, {"t": "text", "c": ["— Әгәр уларға бер мәл сәйәхәт итергә тура килһә, — тине ул, — был белем килешәсәк. Башҡа төрлө эш әҙерәк көтһә лә ярай, ҡурҡынысы юҡ.", "Ә бына баобабтарға иреклек бирһәң, бәләнән ҡотолоп ҡалып булмаҫ.", "Мин бер ҡауҡабты белә инем, унда ялҡау йәшәй ине.", "Ваҡытында өс ҡыуаҡты утамағайны...", "Бәләкәй шаһзат миңә ентекле итеп барыһын тасуирланы һәм мин шул ҡауҡабты төшөрҙөм.", "Мин кешеләргә нәсихәт уҡырға һис тә яратмайым. Әммә ләкин, баобабтар ниндәй ҡурҡыныс янауын, әҙ кем белә, ә йондоҙлаҡҡа эләккән һәр кем юғары хәүефтәргә дусар була — бына ниңә мин был юлы ғәҙәти тотанаҡлылығыма үҙгәртергә булдым. \"Балалар! — тим мин. — Баобабтарҙан һаҡ булығыҙ!\"", "Мин дуҫтарымды, күптән инде һағалап торған, улар уйламаған , хатта мин дә алдан белмәгән, ҡурҡыныслыҡтарҙан киҫәтергә теләйем. Бына нимәгә мин был һүрәт өҫтөндә тырыштым, һәм миңә түккән көстәремде йәл түгел.", "Бәлки, һеҙ һорарһығыҙ: ә ниңә был китапта, бының, баобабтар менән, кеүек бүтән тәьҫирле һүрәт юҡ?", "Яуабы бигерәк ябай: мин тырыштым, ләкин бер ни килтереп сығара алманым.", "Ә баобабтаҙы төшөргән саҡта, мин бының мөһимлеге һәм кисектергеһеҙ булыуы менән илһамландым."], "p": 106}, {"t": "text", "c": ["О, Бәләкәй шаһзат! Шулай уҡ әҙләп мин һинең тормошоң моңһоу һәм бер төрлө булған икәнен аңланым.", "Оҙаҡ ҡына һинең бер сафаүәтең бар ине: һин ҡояш байыуы менән һоҡлана инең.", "Быны мин дүртенсе көндөң иртәһенә аңланым, һин әйткән инең:"], "p": 108}, {"t": "text", "c": ["— Мин шул тиклем ҡояш байыуын яратам.", "Киттек, ҡояш байығанын ҡарап киләйек."], "p": 109}, {"t": "text", "c": ["— Тик, көтөргә тура киләсәк."], "p": 110}, {"t": "text", "c": ["— Нимә көтөргә?"], "p": 111}, {"t": "text", "c": ["— Ҡояш батҡанын."], "p": 112}, {"t": "text", "c": ["Һин тәүҙә аптыраның да, ә һуңынан үҙеңдән көлөп ебәрҙең:"], "p": 113}, {"t": "text", "c": ["— Мин үҙемде һаман үҙ өйөмдә итеп хис итәм."], "p": 114}, {"t": "text", "c": ["Һуң ысынлап та. Америкала төш мәле булғанда Францияла көн байый икәнен барыһы ла белә."], "p": 115}]}