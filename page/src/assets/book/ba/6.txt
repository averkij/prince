{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "VI", "p": 107}, {"t": "text", "c": ["О, Бәләкәй шаһзат! Шулай уҡ әҙләп мин һинең тормошоң моңһоу һәм бер төрлө булған икәнен аңланым.", "Оҙаҡ ҡына һинең бер сафаүәтең бар ине: һин ҡояш байыуы менән һоҡлана инең.", "Быны мин дүртенсе көндөң иртәһенә аңланым, һин әйткән инең:"], "p": 108}, {"t": "text", "c": ["— Мин шул тиклем ҡояш байыуын яратам.", "Киттек, ҡояш байығанын ҡарап киләйек."], "p": 109}, {"t": "text", "c": ["— Тик, көтөргә тура киләсәк."], "p": 110}, {"t": "text", "c": ["— Нимә көтөргә?"], "p": 111}, {"t": "text", "c": ["— Ҡояш батҡанын."], "p": 112}, {"t": "text", "c": ["Һин тәүҙә аптыраның да, ә һуңынан үҙеңдән көлөп ебәрҙең:"], "p": 113}, {"t": "text", "c": ["— Мин үҙемде һаман үҙ өйөмдә итеп хис итәм."], "p": 114}, {"t": "text", "c": ["Һуң ысынлап та.", "Америкала төш мәле булғанда Францияла көн байый икәнен барыһы ла белә."], "p": 115}, {"t": "text", "c": ["Ә бына бер дәҡиғәт эсендә Францияға елдерелгәндә, ҡояш байышына һоҡланып алырға булыр ине.", "Ҡыҙғанысҡа ҡаршы Францияға тиклем бик тә бик йыраҡ.", "Ә һиңә, үҙеңдең ҡауҡабыңда, ултырғысты бер нисә аҙымға күсереп ултыртырға етә ине.", "Һәм һин ҡабаттан ҡабат шәфәҡле күккә ҡарай инең, теләгең генә булһын...", "— Бер мәл мин бер көн эсендә ҡояш батҡанын ҡырҡ дүрт тапҡыр күрҙем! Һәм әҙерәк көткәс өҫтәне: — Беләһеңме... бик күңелһеҙ булып киткәндә, ҡояш байығанын күҙәтеү бик шәп...", "— Тимәк, һин байышты ҡырҡ дүрт тапҡыр күргән көндә, һиңә бик күңелһеҙ ине?"], "p": 118}, {"t": "text", "c": ["Ләкин Бәләкәй шаһзат яуап бирмәне."], "p": 119}]}