{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "VII", "p": 120}, {"t": "text", "c": ["Бишенсе көнөнә, тағын бәрәс ярҙамында, мин Бәләкәй шаһзаттың серен белдем.", "Ул көтмәгәндә, инешһеҙ, оҙайлы шым уйланыуҙарҙан һуң бындай һығымтаға килгән кеүек итеп, һораны:"], "p": 121}, {"t": "text", "c": ["— Әгәр бәрәс ҡыуаҡ ашай икән, ул сәскәләрҙе лә ашаймы?"], "p": 122}, {"t": "text", "c": ["— Ул нимә эләгә, шуны ашай."], "p": 123}, {"t": "text", "c": ["— Энәләре булған сәскәләрҙе лә ме?"], "p": 124}, {"t": "text", "c": ["— Эйе, энәләре булғандарын да."], "p": 125}, {"t": "text", "c": ["— Улайһа энәләр ни өсөн?"], "p": 126}, {"t": "text", "c": ["Мин быныһын белмәй инем.", "Мин эш менән бик мәшғүл инем: моторҙа бер болт тотҡарланған ине һәм мин уны бороп сығарырға тырыша инем."], "p": 127}, {"t": "text", "c": ["Минең кәйефем юҡ ине, хәл хөртәйә барҙы, һыу бөттө тиерлек ине, һәм мин был сараһыҙҙан ултытрыуым насар тамамланыр тип ҡурҡа башланым."], "p": 128}, {"t": "text", "c": ["— Энәләр ни өсөн кәрәк?"], "p": 129}, {"t": "text", "c": ["Берәй һорау биреп, Бәләкәй шаһзат һис ҡасан, яуап алмайынса, дүнмәй ине.", "Күндәмһеҙ болт мине сабырлыҡтан сығарып килгәс, мин нисек етте шулай яуап бирҙем:"], "p": 130}, {"t": "text", "c": ["— Энәләр бер ни өсөн дә кәрәкмәй, сәскәләр уларҙы яуызлыҡтан сығаралар."], "p": 131}, {"t": "text", "c": ["— Шулай икән!"], "p": 132}, {"t": "text", "c": ["Тынлыҡ урынлашты. Һуңынан ул уҫал итеп тигәндәй:"], "p": 133}, {"t": "text", "c": ["— Ышанмайым мин һиңә!", "Сәскәләр көсһөҙ. Һәм ябай күңеллеләр.", "Һәм улар үҙҙәренә батырлыҡ күндерергә теләйҙәр. Улар, энәләре булһа, уларҙы барыһы ла ҡурҡа тип уйлайҙар...", "Мин яуап ҡайтарманым.", "Мин шул ваҡытта үҙемә: \"Әгәр ҙә был болт хәҙер ҙә ыңғайламаһа, мин уға сүкеш менән һуғып селпәрәмә килтерәм\", — ти инем.", "Бәләкәй шаһзат ҡабат минең уйҙарымды бүлдереҙе:"], "p": 134}, {"t": "text", "c": ["— Ә һин нисек уйлайһың, сәскәләр...", "— Һуң юҡ бит!", "Мин бер ни уйламайым!", "Мин башҡа ни беренсе килде, шуны әйттем.", "Күрәһең бит, мин етди эш менән булышам."], "p": 135}, {"t": "text", "c": ["Ул таң ҡалып миңә ҡараны:"], "p": 136}, {"t": "text", "c": ["— Етди эш менән?!"], "p": 137}, {"t": "text", "c": ["Ул һаман миңә ҡарай ине: мотор майына буйалып бөткән, шүкеш тотҡан мин, уға аңлайышһыҙ, әшәке булып күренгән әйбер өҫтөндә эйелгән инем."], "p": 138}, {"t": "text", "c": ["— Һин өлкәндәр кеүек һөйләйһең! — тине ул."], "p": 139}, {"t": "text", "c": ["Миңә оят булып китте.", "Ә ул аяуһыҙлыҡ менән өҫтәне:"], "p": 140}, {"t": "text", "c": ["— Барыһын бутайһың... Бер нәмә аңламайһың! Эйе, ул шаяртыуһыҙ асыуланған ине. Ул башын һелкетте һәм ел уның алтын сәстәрен туҙҙыртты."], "p": 142}, {"t": "text", "c": ["— Мин бер ҡауҡабты беләм, унда шундай ҡып-ҡыҙыл битле әфәнде йәшәй.", "Үҙ ғүмерендә берҙе лә сәскә еҫкәгәне юҡ ине.", "Бер тапҡыр ҙа йондаҙға ҡарамаған.", "Бер ҡасан бер кемде һөймәгән. Һәм бер ҡасан бер ни эшләмәгән.", "Ул бары тик һан ҡушыу менән мәшғүл.", "Һәм таңдан кискә тиклем бер үк һүҙҙәрҙе тылҡый: \"Мин етди кеше!", "Мин етди кеше!\" — тап һинең кеүек.", "Һәм ғорурлығынан ҡабара ине.", "Ә ысынында ул кеше түгел. Ул бәшмәк."], "p": 144}, {"t": "text", "c": ["— Нимә?"], "p": 145}, {"t": "text", "c": ["—Бәшмәк!"], "p": 146}, {"t": "text", "c": ["Бәләкәй шаһзат асыуынан хатта төҫөн юғалтты."], "p": 147}, {"t": "text", "c": ["— Миллион йылдар буйы сәскәлҙең энәләре үҫә.", "Һәм миллион йылдар буйы бәрәстәр сәскәлрҙе ашайҙар бит инде.", "Һуң ни өсөн сәскәләр бар көстәрен һалып, бер файҙаһы булмаған энәләр үҫтерергә тырышҡандарын аңлау етди эш түгелме инде?", "Мөһим түгелме ни бәрәстәр һәм сәскәләр бер береһе менән көрәшә икәнлеге?", "Һуң әллә быныһы теге ҡыҙыл йөҙлө әфәнденең хисаптарынан да мөһим һәм етди түгелме икән?", "Ә әгәр ҙә мин донъяла берҙән бер сәскә беләм икән, ул минең ҡауҡабта ғына үҫә, һәм уның кеүек гөл башҡа бер ерҙә лә юҡ, һәм бәләкәй бәрәс шуны бер матур иртә менән ашап, ни ҡылғанын да белмәй ҡалһа, ә? Һинеңсә бының барыһы мөһим түгелме? Ул ныҡ ҡына ҡыҙҙарҙы.", "Һуңынан дауам итте::"], "p": 149}, {"t": "text", "c": ["— Әгәр ҙә сәскәне яратаһың икән — берҙән бер, башҡа миллион йондоҙҙарҙың береһендә лә булмаған сәскәне, быныһы етәрлек: күккә ҡарайһың да, үҙеңде бәхетле итеп тойаһың.", "Үҙеңә: \"Ҡайҙалыр шунда минең гөлөм йәшәй...\" — тип әйтәһең.", "Ә әгәр ҙә уны бәрәс ашап ҡуйһа, ул бар йондоҙҙар бер ыңғайы һүнеүенә тиң!", "Һәм быныһы, һинеңсә, мөһим түгел!"], "p": 151}, {"t": "text", "c": ["Ул башҡа һөйләшә алмай ине.", "Ҡапыл ярһып илап ебәрҙе.", "Ҡараңғы төштө.", "Мин эшемде ташланым.", "Миңә бәләле болт менән сүкеш, сарсау һәм үлем мәғәнәһеҙ булып күренделәр.", "Йондоҙҙа, ҡауҡабта — минең, Ер Шары тип аталған, ҡауҡабымда — Бәләкәй шаһзат илай ине, һәм миңә уны йыуатырға кәрәк ине.", "Мин уны ҡулыма алып бәүелтә башланым. Мин уға: \"Һин яратҡан гөлгә бер ни янамай...", "Мин бәрәсеңә морондоҡ төшөрөп бирәм... Сәскәң өсөн ҡояҡ һүрәтләрмен... Мин...\"", "Уның ни һөйләгәнен мин насар аңлай инем.", "Мин үҙемде ипһеҙ һәм килбәтһеҙ тип хис иттем.", "Уға, мине ишетһен өсөн, нисек өндөшергә икәнен, уның, минән алыҫлашып барған, күңелен нисек ҡыуып етергә икәнен, бин белмәй инем...", "Һуң күҙ йәштәре донъяһы шул тиклем серле һәм билгеһеҙ бит ул."], "p": 152}]}