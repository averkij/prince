{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "VIII", "p": 153}, {"t": "text", "c": ["Тиҙҙән мин был сәскәне яҡшыраҡ белдем.", "Бәләкәй шаһзаттың ҡауҡабында гел ябай ғына сәскәләр үҫә ине — уларҙың таждары ла әҙ ине һәм улар бик әҙ урын алып бер кемде лә борсомай ине.", "Улар иртәнсәк үлән араһында асылып, кискә шиңәләр ине.", "Ә быныһы, ҡайҙандыр осоп килеп, орлоҡтан үҫеп сыҡҡан, һәм Бәләкәй шаһзат, башҡа бер үҫенте менән һабаҡтарға оҡшамаған ваҡ шытымға, күҙен айырмай ҡараған.", "Ә әгәр ҙә был баобабтарҙың бер яңы төрө булып ҡуйһа?", "Ләкин ҡыуаҡ өҫкә үҫеңенән тиҙ генә туҡтаны һәм уның башында сәскә бөрөһө барлыҡҡа килде.", "Бәләкәй шаһзат бындай ҙур бөрөләрҙе күргәне юҡ ине әле, һәм мөғжизә күрәсәген һиҙемләне.", "Ә билдәһеҙ ҡунаҡ, әле үҙенең йәшел бүлмәһендә йәшенеп эй әҙерләнә, эй ҡупшылана ине.", "Ул хәстәр менән буяуҙар һайлай ине.", "Ул ашыҡмай, бер бер артлы таж япраҡтарын кейеп ҡарап, биҙәнә ине."], "p": 154}, {"t": "text", "c": ["Ул ниндәйҙер мәк кеүек ялбыр килеш донъяға килергә теләмәй ине.", "Ул матурлығының бар сағыулығы менән күренергә теләй ине.", "Эйе, был хәтәр ҡыйпанлаҡ ине!", "Серле әҙерләнеүҙәр көндән көн дауам итте.", "Һәм, ниһайәт, бер иртә менән, ҡояш саҡ ҡалҡҡан мәлдә, таждар асылды."], "p": 155}, {"t": "text", "c": ["Һәм, ошо мәлгә әҙерләнеп күп көс һалған һылыуҡай, иҫәнләй биреп әйтте:"], "p": 156}, {"t": "text", "c": ["— Ах, мин көскә уяндым...", "Ғәфү...", "Мин әле бигерәк йолҡош...", "Бәләкәй шаһзат һоҡланыуын тота алмай ине:"], "p": 157}, {"t": "text", "c": ["— Һеҙ шундай матур!"], "p": 158}, {"t": "text", "c": ["— Эйе, ысынмы? — шым яуап ҡайтарҙы.", "— Һәм иғтибар итегеҙ, мин ҡояш менән тыуҙым."], "p": 159}, {"t": "text", "c": ["Иҫ китерлек ҡунаҡ тыйнаҡлыҡ етмәүҙән ыҙаламағанына Бәләкәй шаһзат, әлбиттә, төшөндө, әммә ул шул тиклем матур ине, хатта тын ҡыҫыла ине! Ә тиҙҙән ул:"], "p": 161}, {"t": "text", "c": ["— Иртәнге аш ваҡыты етте кеүек. Изгелегегеҙҙе күрһәтеп минең турала хәстәрләгеҙсе...", "Бәләкәй шаһзат ныҡ ҡаушап китте, һыу һипкес табып, сәскәне шишмә һыуы менән ҡойондорҙо."], "p": 162}, {"t": "text", "c": ["Тиҙҙән һылыуҡайҙың ғорур һәм үсексән икенлеге асыҡланды, һәм Бәләкәй шаһзат уның менән бигерәк йонсоп бөттө.", "Уның дүрт сәнскәге бар ине, һәм бер мәл ул:"], "p": 163}, {"t": "text", "c": ["— Юлбарыҫтар килһен, мин уларҙың тырнаҡтарынан ҡурҡмайым! — тине."], "p": 164}, {"t": "text", "c": ["— Минең ҡауҡабта юлбарыҫтар булмай, — тип ҡаршы килде Бәләкәй шаһзат. — Ә һуңынан, юлбарыҫтар үлән ашамай."], "p": 165}, {"t": "text", "c": ["— Мин үлән түгел, — тип асыуын белдерҙе сәскә."], "p": 166}, {"t": "text", "c": ["— Ғәфү итегеҙ...", "— Юҡ, юлбарыҫтар миңә ҡурҡыныс түгел, әммә мин үтә елдән бик ныҡ ҡурҡам.", "Һеҙҙең пәрҙәгеҙ юҡмы?"], "p": 167}, {"t": "text", "c": ["\"Үҫмлек, ә үтә елдән ҡурҡа... бик сәйер... — тип уйланы Бәләкәй шаһзат.", "— Ҡайһылай һолҡо ҡатмарлы был сәскәнең\"."], "p": 168}, {"t": "text", "c": ["— Кис еткәс мине ҡалпаҡ менән ҡаплағыҙ.", "Һеҙҙә бында бигерәк һыуыҡ.", "Үтә йәмһеҙ ҡауҡаб.", "Ә бына мин килгән яҡтарҙа...", "Ул әйтеп бөтөрмәне.", "Уны бит бында ул бойҙай сағында ғына ниҙер елеп алып килгән ине.", "Ул башҡа донъялар тураһында бер ни белә алмай ине.", "Алдауың еңелдән фаш ителгәндә, алдау ахмаҡлыҡ! Һылыуҡай оялып китте, һуңынан, Бәләкәй шаһзат уның алдында ни тиклем ғәйепле икәнен һиҙһен өсөн, бер-ике йүткереп алды:"], "p": 169}, {"t": "text", "c": ["— Пәрҙә ҡайҙа һуң?"], "p": 170}, {"t": "text", "c": ["— Артынан барам ти инем дә, тик һеҙҙе тыңлап бөтмәй алмай инем!"], "p": 171}, {"t": "text", "c": ["Шул мәл ул нығыраҡ йүткереп ебәрҙе: шулай ҙа намыҫы ыҙалаһын әле бының!"], "p": 172}, {"t": "text", "c": ["Бәләкәй шаһзат был гүзәл сәскәне яратып уға хеҙмәт күрһәтергә шат булһа ла, уның күңелендә тиҙҙән шикләнеүҙәр уянды.", "Буш һүҙҙәрҙе ул йөрәгенә яҡын алып үҙен бик бәхетһеҙ хис итә башланы."], "p": 173}, {"t": "text", "c": ["— Юҡҡа мин уны тыңлағанмын, — ышаныс менән әйтте ул миңә бер мәл. — Һис ҡасан гөлдәр ни тигәнен тыңларға кәрәкмәй.", "Уларға тик ҡарау һәм хуш еҫтәрен һулау кәрәк.", "Минең сәскәм ҡауҡабымды үҙенең тәмле еҫе менән туйындырҙы, ә мин уға ҡыуана белмәнем. Был юлбарыҫтар һәм тырнаҡтар тураһында һөйләшеүҙәр... Улар мине тәьҫирләндерергә тейеш ине, ә мин асыуландым...", "Өҫтәүенә ул асып әйтте:"], "p": 174}, {"t": "text", "c": ["— Мин ул саҡта бер ни аңламай инем!", "Һүҙҙәренә түгел, ә эшенә ҡарап һығымта яһарға ине.", "Ул миңә үҙенең хуш еҫен бүләк итте, минең тормошдо нурландыртты.", "Мин ҡасырға тейеш түгел инем.", "Был меҫкен хәйләләр һәм һылтауҙар артында мин нескәлекте танырға тейеш инем.", "Сәскәләр шул тиклем эҙмә-эҙлекһеҙҙәр!", "Тик мин бик йәш инем, мин әле ярата белмәй инем."], "p": 175}]}