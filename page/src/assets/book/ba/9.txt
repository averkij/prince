{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Бәләкәй шаһзат", "p": 1}], "body": [{"t": "h2", "c": "IX", "p": 174}, {"t": "text", "c": ["— Юҡҡа мин уны тыңлағанмын, — ышаныс менән әйтте ул миңә бер мәл. — Һис ҡасан гөлдәр ни тигәнен тыңларға кәрәкмәй.", "Уларға тик ҡарау һәм хуш еҫтәрен һулау кәрәк.", "Минең сәскәм ҡауҡабымды үҙенең тәмле еҫе менән туйындырҙы, ә мин уға ҡыуана белмәнем. Был юлбарыҫтар һәм тырнаҡтар тураһында һөйләшеүҙәр... Улар мине тәьҫирләндерергә тейеш ине, ә мин асыуландым...", "Өҫтәүенә ул асып әйтте:"], "p": 174}, {"t": "text", "c": ["— Мин ул саҡта бер ни аңламай инем!", "Һүҙҙәренә түгел, ә эшенә ҡарап һығымта яһарға ине.", "Ул миңә үҙенең хуш еҫен бүләк итте, минең тормошдо нурландыртты.", "Мин ҡасырға тейеш түгел инем.", "Был меҫкен хәйләләр һәм һылтауҙар артында мин нескәлекте танырға тейеш инем.", "Сәскәләр шул тиклем эҙмә-эҙлекһеҙҙәр!", "Тик мин бик йәш инем, мин әле ярата белмәй инем."], "p": 175}, {"t": "text", "c": ["Минең аңлауымса ул күсмә ҡоштар менән сәфәрҙәргә сығырға булған.", "Һуңғы иртәһендә ул ҡауҡабын ғәҙҙәти булмаған тырышлыҡ менән йыйыштырған.", "Хәстәрлек менән ғәмәлдәге янартауҙарҙы таҙартҡан.", "Уның ике янартауы булған.", "Уларҙа иртәнге ашты йылытыуы бик уңайлы.", "Уларҙан тыш, уның бер һүнгән янартауы бар ине.", "Әммә, ни булырын кем белә тип уныһын да таҙалап ҡуйған.", "Янартауҙарҙы ваҡытлы таҙартҡанда улар, бер ниндәй урғылыуҙарһыҙ, тигеҙ һәм тыныс яналар.", "Янартау урғылыуы - мейес мөрйәһенең ҡоромо яныуына тиң. Әлбиттә беҙ, ерҙә йәшәүсе кешеләр, бигерәк бәләкәйбеҙ һәм үҙебеҙең янартауҙарҙы таҙарта алмайбыҙ. Шуға ла улар беҙгә күп кенә уңайһыҙлыҡтар килтерә."], "p": 177}, {"t": "text", "c": ["Бәләкәй шаһзаттың баобабтарҙың һуңғы шытымдарын да йолҡоп алыуын һағышһыҙ тимәҫһең.", "Ул һис ҡасан ҡайтмаҫ тип уйлаған. Был иртәлә күнгән эше уға айырыуса рәхәтлек килтерә ине.", "Ә һуңғы тапҡыр мөғжизәле сәскәһенә һыу һибеп уны ҡалпаҡ менән ҡапларға йыйынғанында уның хатта илағыһы килә ине."], "p": 178}, {"t": "text", "c": ["— Хушығыҙ, — тине ул. Һылыуҡай яуап бирмәне."], "p": 180}, {"t": "text", "c": ["— Хушығыҙ, — тип ҡабатланы Бәләкәй шаһзат."], "p": 181}, {"t": "text", "c": ["Ул йүткереп ебәрҙе. Тик һалҡындан түгел."], "p": 182}, {"t": "text", "c": ["— Мин ахмаҡ инем, — тине ул ниһәйәт.", "— Ғәфү ит мине. Һәм бәхетле булырға тырыш."], "p": 183}, {"t": "text", "c": ["Һәм һис бер шелтәле һүҙһеҙ. Бәләкәй шаһзат бик аптыраған ине. Ул, ҡулында ҡалпаҡ тотҡан килеш, ҡаушау һәм аптырау хистәрендә шаҡ ҡатып ҡалды. Ҡайҙан һуң бил шым нескәлек?"], "p": 184}, {"t": "text", "c": ["— Эйе, эйе, мин яратам һине, — ишетте ул. — Һин быны белмәүҙә минең ғәйебем.", "Был мөһим дә түгел инде. Тик һин минең кеүек үк ахмаҡ инең.", "Бәхетле булырға тырыш... Ҡалдыр ҡалпығыңды, миңә уның башҡа кәрәге юҡ."], "p": 186}, {"t": "text", "c": ["— Һуң бит ел...", "— Миңә ул тиклем һыуыҡ теймәне...", "Төнгө сафлыҡ миңә файҙаға булыр.", "Мин бит сәскә."], "p": 187}]}