{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XІV", "p": 327}, {"t": "text", "c": ["– Менде бир гюл барды, – деди ол, – мен аны хар эрттенликде сугъарама.", "Мени юч вулканым барды, мен аланы ожакъларын хар ыйыкъдан тазалайма: ючюсюню да, ол ёчюлюп тургъанны да.", "Сакълыкъ игиди, хата аздан чыгъар.", "Мени вулканларыма да, мени гокка хансыма да мени хайырым жетеди.", "Жулдузлагъа уа сенден чыртданда бир хайыр жокъду...", "Иш кёллю адам ауузун ачды да, не айтыргъа билмей, андан сёз чыгъаралмады. Ёзден жашчыкъ а андан ары жолуна атланды."], "p": 327}, {"t": "text", "c": ["«Къужур халкъдыла бу уллула», – деди кеси кесине Ёзден жашчыкъ, узакъ жолну андан да ары къората."], "p": 328}, {"t": "text", "c": ["Жетинчи планета да кесича бир тюрлю эди. Барысындан да ол гитчеди.", "Анда жангыз бир чыракъ бла ол чыракъгъа къараучудан сора жукъ жокъду.", "Ёзден жашчыкъ бир ангылаялмайды кёкде ажашып тургъан бу гитче планетачыкъда – не юйлери, не адамлары болмагъан планетачыкъда – бу чыракъ да, бу чыракъгъа къараучу да неге керекдиле. «Бу да, ол бирсилеге ушаш, къоланыракъ болур. Алай, ол патчахча, ол зынттыуча, ол иш кёллюча, ол ичгичича къолан а тюйюлдю.", "Ол чыракъ жандырса, бир жулдуз неда бир гокка ханс туугъаннга ушайды.", "Ол чыракъны жукълатса, бир жулдуз неда бир гокка ханс жукълагъаннга ушайды."], "p": 331}, {"t": "text", "c": ["Аламат жумушду. Ариу болгъаны ючюн, ол керти да хайырлыды»."], "p": 332}, {"t": "text", "c": ["Ол планетагъа жете-жетгенлей, чыракъгъа къараучугъа: «Танг ахшы болсун!» – деп саламлашды. – Бусагъатда чырагъынгы нек ёчюлтдюнг?"], "p": 334}, {"t": "text", "c": ["– Адет алайды, – деди чыракъчы.", "– Ахшылыкъ кёр."], "p": 335}, {"t": "text", "c": ["– Ол а не адетди?"], "p": 336}, {"t": "text", "c": ["– Чыракъ ёчюлтген.", "Ингир ахшы болсун. Энтта да жандырды чыракъны."], "p": 338}, {"t": "text", "c": ["– Энди уа нек жандырдынг?"], "p": 339}, {"t": "text", "c": ["– Адет алайды, – деди чыракъчы."], "p": 340}, {"t": "text", "c": ["– Ангыламайма, – деди Ёзден жашчыкъ."], "p": 341}, {"t": "text", "c": ["– Аны не ангыларыгъы барды? – деди чыракъчы. – Адет адетди. Танг ахшы болсун."], "p": 342}, {"t": "text", "c": ["Чыракъны ёчюлтдю."], "p": 343}, {"t": "text", "c": ["Чыракъны ёчюлтгенден сора, къызыл чалдишли къол жаулукъ бла мангылайында терлегенин сюртдю да:"], "p": 344}, {"t": "text", "c": ["– Къыйынды мени ишим.", "Бир заманлада аны магъанасы болгъанды Эрттен сайын жандыра, ингирледе ёчюлте тургъанма.", "Кюнню кюн узуну солуп, кече сайын жукъудан къаннганма... – Артда уа адетми тюрленнгенди? – Адет тюрленмегенди, – деди чыракъчы. – Палах анданды!", "Мени планетам жылдан-жылгъа теркден-терк бурулады, адет а алгъынлай турады."], "p": 346}, {"t": "text", "c": ["– Энди уа къалай? – деп сорду Ёзден жашчыкъ."], "p": 347}, {"t": "text", "c": ["– Да ма алай. Планета бир минутха тёп-тёгерек бурулады, башымы къашыргъа бир такъыйкъа заманым жокъду. Бу чыракъны хар минутдан бирер кере жандырып ёчюлтеме."], "p": 348}, {"t": "text", "c": ["– Сейир-тамаша!", "Сени бир кюнюнгю узунлугъу жаланда бир минутду!"], "p": 349}, {"t": "text", "c": ["– Бир сейирлиги жокъду, – деди чыракъчы.", "– Биз былайда ушакъ этгенли, башы-аягъы сау бир ай толгъанды."], "p": 350}, {"t": "text", "c": ["– Саулай бир ай?!"], "p": 351}, {"t": "text", "c": ["– Айхай!", "Отуз минут.", "Отуз кюн.", "Ингир ахшы болсун!"], "p": 352}, {"t": "text", "c": ["Биягъы чыракъны жандырды."], "p": 353}, {"t": "text", "c": ["Ёзден жашчыкъ чыракъчыны бекден-бек жарата башлайды: ол адам сёзюне керти болгъаны ючюн, ишин ажымсыз этгени ючюн.", "Кюнню батханына, ингир алагъа энтта бир къарар ючюн, шинтигин алгъаракъ тепдире-тепдире туруучу кюнлерин эсгере, Ёзден жашчыкъны бу жангы шуёхуна болушуругъу келгенди.", "– Эшитемисе, – деди чыракъчыгъа, – мен бир амал билеме: сен неллай бир сюйсенг да, къачан сюйсенг да, аллай бир солурукъса.", "– Мени солургъа сюймеген заманым жокъду – дегенди чыракъчы."], "p": 355}, {"t": "text", "c": ["Быллай басымсыз адамгъа да эринчек болургъа жарай кёреме."], "p": 356}, {"t": "text", "c": ["– Сени планетачыгъынг бир бурхучукъ кибикди, – дейди Ёзден жашчыкъ, – юч атлам бла тёгерегине айланырыкъса. Кюнню ызындан баргъанлай турсанг, хайда солу да солу, хайда солу да солу, сюйгенинг чакълы бир солу."], "p": 357}, {"t": "text", "c": ["– Ай, андан манга не хайыр? – деди чыракъчы.", "– Дунияда неден да бек жукъуну сюеме, жаным-тиним – жукъу."], "p": 358}, {"t": "text", "c": ["– Сора сени ишинг хоча тюйюлдю, – деп жарсыды Ёзден жашчыкъ."], "p": 359}, {"t": "text", "c": ["– Хау. Мени ишим хоча тюйюлдю, – деди чыракъчы да.", "– Кюн ахшы болсун. Чыракъны ёчюлтдю."], "p": 361}]}