{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "ІІ", "p": 14}, {"t": "text", "c": ["Жашагъан ёмюрюмде эсли адамланы кёп тюрлюсюне тюбегенме.", "Абадан адамланы араларында жашап, бетден-бетге тюбеп тургъанма.", "Аны ючюн, жашырмай айтайым, бу мени болсун дерча бирине да кёз ачмагъанма."], "p": 14}, {"t": "text", "c": ["Бирсиледен акъыллыракъ кёрюннген уллу адамгъа тюбесем, № 1 суратны кёргюзтюучюме – мен аны не заманда да жанымда жюрютеме.", "Керти да бир жукъ ангылагъан адам болгъанын алай бла сынай эдим.", "Не хадагъа, ала барысы да: «Къалпакъды», – дегендиле.", "Уллуланы эслиликлеринден тюнгюлгенимден сора, ала бла жилянланы, джунглилени, жулдузланы юслеринден ушакъны мен да тохтатдым. «Сокъурланы эллеринде кёзлеринги къысып жюрю» дегенлей, мен да аланы ангылауларына кесими жарашдырдым. Уллу адамла бла ушакъгъа кирсем, хапарны бридж бла гольф оюнланы, политика бла боюнлукъланы юслеринден къыздырама.", "Мени бла, быллай эсли киши бла, шагъырей болгъанларына уллу адамла бек ыразы эдиле. Мен да адамма деп, адамланы арасында жашагъанма, кёлюмю ачып сёлеширча, ушакъ нёгер а табалмагъанма. Алты жыл мындан алда уа, айрыпланны моторунда бузугъу болуп, Сахараны чексиз-мардасыз къумларында къоннганма.", "Биргеме не механик, неда пассажирле жокъдула. Кесим жангызма.", "Не моторну бузугъун табаргъа да, ишлерге да керекме, неда сюеклерим Сахараны къум аулагъында агъарлыкъдыла. Сууум да дыккыды, бир ыйыкъгъа жетерге да болур."], "p": 17}, {"t": "text", "c": ["Алайды да, биринчи кече къум тёбени юсюнде къалкъыдым, тёгерегимде минг къычырымгъа дери тютюню чыкъгъан ожакъ жокъду.", "Тенгизни ортасында кемеси чачылып, аны бир жаркъасына тагъылып къалгъан адамгъа сукъланыр кибикме.", "Танг аласында кимни эсе да бир назик ауазчыгъына уяннганымы тамашалыгъын кёзюгюзге бир кёргюзтюгюз. – Тилейме... – деди ол, – манга къозучукъну суратын ишле! – Э?.. – Манга къозучукъну суратын ишле...", "Шибиля ургъан кибик, секирип турдум.", "Кёзлерими уудум. Тёгерекге къарадым. Къарасам, бир аламат, бир тамаша гыгачыкъ, ышармайкюлмей, сюеледи.", "Артда аны суратларын ишлеп кёп кюрешгенме, бек мажалы буду.", "Ётюрюкден не хайыр, мени суратымда ол, кесича, алай аламат да, тамаша да кёрюнмейди.", "Ол да мени терслигим тюйюлдю. Алты жыллыгъымда уллу адамла суратымы сансыз, ыспассыз, масхара этип, суратчылыкъдан тюнгюлтгендиле. Энди мени суратчылыкъ хунерим буугъан жилянны ишлегенден ары бармайды. Буугъан жилянны уа тышындан да, ичинден да кёргюзтеме."], "p": 21}, {"t": "text", "c": ["Алайды да, бу сейир-тамашагъа ауузум ачылып къарайма.", "Адам улуну тылпыуундан минг къычырым узакъда болгъаным эсигизде болур.", "Алай болгъанлыкъгъа, бу сабий былайгъа ажашып келгеннге ушамайды, ушамайды бир бек арыгъаннга неда къоркъгъаннга, ачдан-суусапдан жунчугъаннга да ушамайды.", "Аны сыфатына, тизгинине кёре, бу къыйыры-ахыры болмагъан къумлада, юйюнден узакълада ажашып, тас болуп айланнган сабийди дерге жарамайды.", "Эсими жыйып, тилим айлана башлагъанда, сордум:"], "p": 22}, {"t": "text", "c": ["– Ы-ы-ы... бери къайдан чыкъгъанса?"], "p": 23}, {"t": "text", "c": ["Ол а биягъы кёлю бла, акъыртын:"], "p": 24}, {"t": "text", "c": ["– Тилейме... къозучукъну суратын ишле...", "Чырт бир инсанны да сезимине сыйынмаз тасхалы тилекге угъай дерге базынмадым. Акъылдан кем болмагъан адам, былайда – къум аулакъда – ажалны бетине къарап тургъанлай, сурат къайгъылы болмасам да, хуржунумдан къагъыт да, къалам да чыгъардым.", "Къагъыт да, къалам да хазыр болгъанлай, дыркъ деп эсиме тюшдю: мен адыргы билген – ариу жазгъан, география, история бла арифметика. – Мен сурат ишлей билмейме, – дедим ол жашчыкъгъа (хыныракъ окъуна айтдым).", "Ол а: – Билгенингча ишле, – деди."], "p": 26}, {"t": "text", "c": ["Ёмюрюмде къойланы суратларын ишлемегеним ючюн, ишлей да билмегеним ючюн, ол билген суратларымдан бирин ишледим: буугъан жилянны тышындан.", "Не сейирим, ол гыга жашчыкъны типискиси:"], "p": 27}, {"t": "text", "c": ["– Угъай, угъай!", "Манга буугъан жилянны ичинде пил керек тюйюлдю!", "Буугъан жилян асыры къоркъуулуду, пил а асыры уллуду.", "Мени журтумда хар не да бек гитчеди. Манга къозучукъ керекди.", "Къозучукъну суратын ишле."], "p": 28}, {"t": "text", "c": ["Ишледим."], "p": 29}, {"t": "text", "c": ["Мен ишлеген суратха тюрслеп къарады да."], "p": 30}, {"t": "text", "c": ["– Угъай, бу ырахынды.", "Башхасын ишле, – деди."], "p": 31}, {"t": "text", "c": ["Ишледим."], "p": 32}, {"t": "text", "c": ["Жангы шуёхум манга кечгинлик бергенча ышарды."], "p": 33}, {"t": "text", "c": ["– Кесинг кёре тураса, – деди ол, – бу къозучукъ тюйюлдю. Бу уллу къойду.", "Муну мюйюзлери барды... Мен энтта да башхасын ишледим.", "Ол а бу суратны да унамады."], "p": 34}, {"t": "text", "c": ["– Бу асыры къартды.", "Манга къозучукъ керекди, кёп жашарча, – деди."], "p": 35}, {"t": "text", "c": ["Былайда тёзюмюм тауусулуп, моторну теркирек чачып къараргъа керекди, бу затны тырнадым да: – Ма санга кюбюрчек.", "Къозучугъунг а аны ичиндеди, – дедим."], "p": 38}, {"t": "text", "c": ["Мен нечик сейирсиндим, мени кючбюсюреу шуёхуму бети къууанчлы жарыгъанда:"], "p": 39}, {"t": "text", "c": ["– Манга ма быллай керекди!", "Кёп отларыкъ болурму?"], "p": 40}, {"t": "text", "c": ["– Сора уа?"], "p": 41}]}