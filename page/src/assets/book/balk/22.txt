{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XXІІ", "p": 529}, {"t": "text", "c": ["– Хар кюнюмю гюлюм ючюн жашагъанма... – деди кеси кесине Ёзден жашчыкъ, эсинде игирек тутар ючюн. – Бу керти затны терен магъанасын адамла унутхандыла, – дегенди Тюлкю, – сен а унутма: сен юйюрсюндюргенле ёмюрден ахыргъа дери санга аманатдыла.", "Сени гюлюнг аманатды санга."], "p": 529}, {"t": "text", "c": ["– Мени гюлюм аманатды манга... – деди кеси кесине Ёзден жашчыкъ, эсинде игирек тутар ючюн."], "p": 530}, {"t": "text", "c": ["– Кюн ахшы болсун, – деди Ёзден жашчыкъ."], "p": 532}, {"t": "text", "c": ["– Ахшылыкъ кёр, – деди темир жолчу."], "p": 533}, {"t": "text", "c": ["– Бу этген ишинг неди? – деп сорду Ёзден жашчыкъ."], "p": 534}, {"t": "text", "c": ["– Жолоучуланы ашырама, – деди темир жолчу, - поездледе мингишер адамны жибереме: бир поезд онг жанына, бирси поезд сол жанына."], "p": 535}, {"t": "text", "c": ["Жарыкъ терезелери бла жылтырай, жел этдире, жер тепдире, жер бла бирге уа стрелкачыны юйчюгюн къалтырата, – поезд окъ ургъан кибик озду."], "p": 536}, {"t": "text", "c": ["– Нечик ашыгъадыла! – деп сейирсинди Ёзден жашчыкъ.", "– Ала не зат излейдиле?"], "p": 537}, {"t": "text", "c": ["Аланы излегенлерин ол поездни сюрюп баргъан окъуна билмейди, – деди темир жолчу."], "p": 538}, {"t": "text", "c": ["Бирси жанына да, чыракълары бла жылтырай, бугъасы ёкюре, энтта да бир поезд мукъут этип сызылды."], "p": 539}, {"t": "text", "c": ["– Ол сагъатха къайтыпмы барадыла? – деп сорду Ёзден жашчыкъ."], "p": 540}, {"t": "text", "c": ["– Угъай, была башхаладыла, – деди темир жолчу."], "p": 541}, {"t": "text", "c": ["– Ала тургъан жер аманмы эди?"], "p": 542}, {"t": "text", "c": ["– Биз жетмеген жерден мажал жер жокъду, – деди темир жолчу."], "p": 543}, {"t": "text", "c": ["Ючюнчю поезд да, жюрюшюн бузмагъанлай, сызылып кетди."], "p": 544}, {"t": "text", "c": ["– Алгъа кетгенлени къууупму барадыла, жеталырламы? – деп сорду Ёзден жашчыкъ."], "p": 545}]}