{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XXІV", "p": 554}, {"t": "text", "c": ["– Ол элли юч минутха не этерге боллукъду?"], "p": 554}, {"t": "text", "c": ["– Не сюйсенг да."], "p": 555}, {"t": "text", "c": ["«Элли юч минут бош заманым болса, шауданнга нек бармаз эдим?..» – деп ойлады Ёзден жашчыкъ."], "p": 556}, {"t": "text", "c": ["Мен авариягъа тюшюп, суусапны къандыргъан гагуланы хапарына да тынгылай, ахыр уртлам суууму тауусханлы бир ыйыкъ озгъанды."], "p": 557}, {"t": "text", "c": ["– Хау, – дедим мен Ёзден жашчыкъгъа, – битеу сен айтхан хапарла бек сейирдиле, алай мен алыкъа айрыпланымы бузугъун тапмагъанма, ишлемегенме. Мени бир тамычы сууум къалмагъанды, мен да бек насыплы боллукъ эдим, ойнай-ойнай барып, шауданнга къаплансам."], "p": 558}, {"t": "text", "c": ["– Мени шуёхум Тюлкю...", "– Жаным-кёзюм, мен бусагъатда Тюлкю къайгъылы тюйюлме."], "p": 559}, {"t": "text", "c": ["– Нек?"], "p": 560}, {"t": "text", "c": ["– Дак!", "Суусапдан ёлгенлеге сукъланмайма... Айтханымы терен магъанасын сезалмай, кеси айтханны тутуп:"], "p": 561}, {"t": "text", "c": ["– Охо, сени къачан эсе да бир шуёхунг болгъан эсе, аны ючюн ёлген сейирмиди?", "Ма мени шуёхум тюлкюдю, мен анга бек къууанама...", "«Къоркъууну уллулугъун ангыламайды.", "Ол бир заманда да не ачлыкъ неда суусаплыкъ сынамагъанды."], "p": 562}, {"t": "text", "c": ["Аны ашы-суууда – кюнню шууасыды ...»", "Мен аны эшитдирип айтмагъанма, ичимден сагъыш этгенме. Ёзден жашчыгъ а кёзюме къарап айтды:"], "p": 563}, {"t": "text", "c": ["– Мен да ичерик эдим суу... кел, бир къую излейик...", "Арыгъан къолларымы жайып айтдым: чексиз-къыйырсыз къум аулакъда танымагъан-билмеген къуюланы излегенден не магъана?", "Къалайалай болса да, излерге чыкъдыкъ."], "p": 564}, {"t": "text", "c": ["Сёлешмей, сёз къоратмай, кёп жюрюдюк: къарангы да болду, кёкде жулдузла да, къурмач чачылгъанча, жайылдыла.", "Суусаплыкъ бир кесек къалтырата, жулдузланы тюшюмдеча кёреме.", "Ёзден жашчыкъны сёзлери башымдан кетмей эдиле да, сордум:"], "p": 565}, {"t": "text", "c": ["– Сора суусаплыкъ не болгъанын сен да билесе?"], "p": 566}, {"t": "text", "c": ["Соргъаныма шатык жууап къайтармай, бошунакъгъа айтды: – Жюрекге да керек болады суу...", "Мен ангыламадым, къайтарып да сормадым.", "Сёзюн артыкъ къоратмаучусун биле эдим."], "p": 568}, {"t": "text", "c": ["Арыгъанды. Юзмезге чёкгенди.", "Къатында олтурдум.", "Тынгылайбыз. Сёзню ол башлады:"], "p": 569}, {"t": "text", "c": ["– Жулдузла нечик ариудула, былайдан кёрюнмегенликге, анда мени гюлюм ёседи.", "– Айхайда, алайды, – дедим, ай жарыгъы жарытхан къум толкъунлагъа къарай."], "p": 570}, {"t": "text", "c": ["– Къум аулакъ ариуду, – деп къошду Ёзден жашчыкъ."], "p": 571}, {"t": "text", "c": ["Ол кертиди. Къум аулакъны мен хар заманда да жарата эдим.", "Олтураса къум тёбеде.", "Бир зат керюнмейди. Бир зат эшитилмейди.", "Шошлугъ а нюр жайгъан кибикди...", "– Билемисе, къум аулакъны игилиги недеди? – деди ол. – Къайда эсе да бирде, аны теренинде, шауданла саркъадыла...", "Мен сейирсиндим, тамашагъа къалдым, ол юзмезден нюр нек жайылгъанын энди ангыладым.", "Эртте-эртте, мен гитче жашчыкъ болгъан заманымда, бир эски юйде, оюла тургъан юйде жашагъанма. Айтыугъа кёре, ол юйде уллу ырысхы: алтын-кюмюш, накъут-налмас...", "букъдурулуп эди. Айхайда, аны бир киши да тапмагъанды, бир киши да бир заманда да излеген да болмаз."], "p": 573}, {"t": "text", "c": ["Ма аны ючюн ол юйге бир хыйны этилген кибик, аны жюрегинде бир тасхасы, жашыргъан заты бар эди...", "– Хау, – дедим мен. – Юй эсе да, жулдуз эсе да, къум аулакъ эсе да аланы алай ариу этип тургъан, кёзге илинмеген илишанларыдыла."], "p": 574}]}