{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "VІ", "p": 105}, {"t": "text", "c": ["Ёзден жашчыкъны оноуу бла мен, кюреше кетип, кючден-бутдан бу суратчыкъны ишлегенме. Бизни сабийчиклерибиз да ол баобабланы заранларын кёзлери бла кёрсюнле."], "p": 105}, {"t": "text", "c": ["– Сизни сабийлеге бир заманда бир жортууулда айланыргъа тюшсе, – дегенди Ёзден жашчыкъ, – ол затладан хапарлары болургъа керекди. Башха тюрлю ишни, жумушну тамблагъа къояргъа да жарар, уллу заран келмез.", "Баобаблагъа уллу кёллю болсанг а, палахдан башынгы чыгъаралмазса.", "Мен аллай бир планетаны таный эдим, анда уа бир эринчек жашай эди.", "Юч кёкенчикни заманында юзер амалтын...", "Ёзден жашчыкъ ол планетаны жарсыуун жик-жигине дери айтды, мен да суратын ишледим.", "Андан бери адамланы ушакъларына къошулуп даулашалмайма. Алай болса да, кёплени хапарлары да жокъду баобабладан келлик зарауатлыкъдан, айлана келип, аллай бир астероидге тюшселе. Бу жол ма аны ючюн, сабырлыгъымы бузуп, тилейме: «Сабийле! – дейме мен, – сакъ болугъуз баобабладан!»", "Алгъын мен кесим да гурушха этмегенча, гурушха да этмей тургъан шуёхларыма ол къоркъууну эслетип къояргъа борчлума.", "Бу суратны ишлерге кюрешгеним да аны ючюндю, анга къоратхан заманыма да сокъуранмайма.", "Ким биледи, сиз сорургъа да болурсуз, бу китапда бу баобабланы суратындан сора быллай белгили суратла нек жокъдула деп?", "Ол сорууугъузну жууабы хаппа-хазырды: бирси суратлагъа да кюрешгенме – болдуралмагъанма.", "Баобабланы суратларын ишлей туруб а, бу бир бек керекли болгъаны, терен магъанасы болгъаны, артдагъа къояргъа жарамагъаны манга кёл этдиргенлей тургъанды."], "p": 106}, {"t": "text", "c": ["О, Ёзден жашчыкъ! Сени жашауунг жангызлыкъда, мудахлыкъда ётгенин да аз-аз ангылагъанма.", "Бир талай заманны ичинде сени жаланда бир булжууунг болгъанды: ингир алада бата баргъан кюннге сюйюннгенинг.", "Мен аны тёртюнчю кюнню эрттенлигинде билгенме, кесинг айтып:"], "p": 108}, {"t": "text", "c": ["– Жаным-тиним – ингир аласы.", "Кел, барайыкъ да, кюнню батханына къарайыкъ."], "p": 109}, {"t": "text", "c": ["– Къарайыкъ, сакъларгъа керекди ансы."], "p": 110}, {"t": "text", "c": ["– Нени сакълайбыз?"], "p": 111}, {"t": "text", "c": ["– Ингирни."], "p": 112}, {"t": "text", "c": ["Алгъа бек сейирсиннген эдинг, артда уа кесинг кесинге кюлюп:"], "p": 113}, {"t": "text", "c": ["– Кесими журтумда тургъан сунуп жангылгъанма! – деген эдинг."], "p": 114}, {"t": "text", "c": ["Кертиси бла да алайды, аны билмеген жокъду: Америкада тюш заман болса, Францияда уа кюн батады."], "p": 115}]}