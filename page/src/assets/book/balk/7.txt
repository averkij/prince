{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "VІІ", "p": 118}, {"t": "text", "c": ["Бир такъыйкъагъа Франциягъа жетер амал болса эди, кюнню батханына сюйюнюр эдик.", "Алай а, не медет, Франция бек узакъдады.", "Сени планетангда уа шинтигинги эки-юч атламгъа тепдирсенг, тамамды.", "Кюнню ызындан баргъанлай, аны батханына къарагъанлай, ингир алагъа къууан да тур...", "– Бир кере жангыз бир кюннге кюнню батханын эки жыйырма бла юч кере кёргенме! Бир кесекден а дагъыда айтдынг: – Билемисе... бир бек мудах кезиуюнгде, кюн батханнга, ингир алагъа къарагъан алай хычыуунду...", "– Кюнню жангыз бир кюннге эки жыйырма бла юч кере батханын кёргенингде, бир бек мудах болур эдинг? – деп сордум."], "p": 118}, {"t": "text", "c": ["Ёзден жашчыкъ жукъ айтмады."], "p": 119}, {"t": "text", "c": ["Бешинчи кюнде, биягъы къозучукъну хайырындан, Ёзден жашчыкъны дагъыда бир тасхасын билдим.", "Эсде болмай тургъанлай, узакъдан келтире турмай, тынгылап тургъан терен сагъышларында келген оюмда кибик соргъанды:"], "p": 121}, {"t": "text", "c": ["– Къозучукъ кёкенлени ашай эсе, гокка хансланы да ашай болур?"], "p": 122}, {"t": "text", "c": ["– Не тапса да, аны ашайды."], "p": 123}, {"t": "text", "c": ["– Шинжили гюллени да?"], "p": 124}, {"t": "text", "c": ["– Хау, шинжилери бла."], "p": 125}, {"t": "text", "c": ["– Сора шинжиле неге керекдиле?"], "p": 126}, {"t": "text", "c": ["Аны уа мен билмей эдим.", "Заманым да дыккыды: моторну бир гайкасы бегигенди да, аны тешалмай кюрешеме."], "p": 127}, {"t": "text", "c": ["Ишим къолай тюйюлдю, осалдан-осал бола барады, суу жокъну орунундады, бу къум аулакъда амалсыздан къоннганым къоркъута башлагъанды."], "p": 128}, {"t": "text", "c": ["– Шинжиле неге керекдиле?"], "p": 129}, {"t": "text", "c": ["Ёзден жашчыкъ бир затны сорса, аны толу магъанасыны жууабын эшитгинчи бир заманда да тынмагъанды.", "Гайканы тешалмагъан ачыуумчочууум бла ауузума келгенни айтып къутулур умутда:"], "p": 130}, {"t": "text", "c": ["– Шинжиле бир затха да керек тюйюлдюле, огъурсуз гюлле шинжили боладыла, – дедим."], "p": 131}, {"t": "text", "c": ["– Эшта да!"], "p": 132}, {"t": "text", "c": ["Иги кесек тынгыладыкъ. Артда ачыуланыракъ айтды:"], "p": 133}, {"t": "text", "c": ["– Мен санга ийнанмайма!", "Гюлле къарыусуздула. Халалдыла.", "Ала кеслери кеслерин таукеллендирирге кюрешедиле. Аланы шинжилери бар эсе, хар ким да аладан къоркъгъан сунадыла...", "Ёзден жашчыкъгъа жукъ айтмадым.", "Кесим кесиме уа: бу гайка энтта да бурулургъа унамаса, чёгюч бла алай жетдирирме, алай жетдирирме...", "Ёзден жашчыкъ энтта да бёлдю сагъышымы:"], "p": 134}, {"t": "text", "c": ["– Сен суннганнга кёре, гюлле...", "– Угъай, угъай!", "Мен бир жукъ да сунмайма!", "Ауузума алгъа тюшген сёзню айтханма. Магъанасыз хапаргъа заманым такъырды.", "Кёресе да, мен керти иш бла кюрешеме."], "p": 135}, {"t": "text", "c": ["Ол сейирсинип къарады манга."], "p": 136}, {"t": "text", "c": ["– Керти иш бла?!"], "p": 137}, {"t": "text", "c": ["Сейирсинип къарайды да, арба жаугъа боялып, къолумда чёгючюм бла ол билмеген, кёрмеген бир эриши сыфатсыз затха ийилип кюрешгениме."], "p": 138}, {"t": "text", "c": ["– Сен уллу адамла кибик айтаса! – деди ол."], "p": 139}, {"t": "text", "c": ["Уялдым.", "Ол а аямай дагъыда къошду:"], "p": 140}, {"t": "text", "c": ["– Айтырыгъынгы, айтмазлыгъынгы билмейсе, сен бир зат да ангыламайса! Хау, ол бошунакъдан ачыуланмады. Башын силкиндирди да, алтын чачын желчик ийнакълады."], "p": 142}, {"t": "text", "c": ["– Мен бир планетаны билеме, анда бир къызгъылдымбет жюйюсхан жашайды.", "Саулай ёмюрюнде бир гокка хансчыкъны бир кере да ийисгемегенди.", "Бир кере да бир жулдузгъа да къарамагъанды.", "Ол бир заманда да бир затны да сюймегенди. Ол бир заманда да бир затны да ишлемегенди. Кече да, кюн да цифраланы бир бирге къошханлай кечинеди. Кече да, кюн да махтаннганы уа: «Мен керти адамма!", "Мен керти иш бла кюрешеме!» – деп, тюз санга ушаш. Гынттысы четеннге сыйынмайды, эти терисине сыйынмайды.", "Тюзюн айтханда, ол адам тюйюлдю. Бодуркъуду."], "p": 144}, {"t": "text", "c": ["– Не-е?"], "p": 145}, {"t": "text", "c": ["– Бодуркъу!"], "p": 146}, {"t": "text", "c": ["Ёзден жашчыкъ асыры ачыуланнгандан агъаргъан окъуна этди."], "p": 147}, {"t": "text", "c": ["– Миллион жылла бла ёседиле гюлледе шинжиле. Миллион жылладан бери гюллени отлайдыла къозучукъла.", "Да сора ол керти иш тюйюлмюдю – аны ангылагъан? Да сора гюлле нек кюрешедиле шинжиле ёсдюрюп, ол шинжиледен хайыр жокъ эсе?", "Къозула бла гокка хансланы ёмюрледен бери къазауатларында чырт бир магъаналы иш жокъмуду?", "Ол къызгъылдымбет базыкъ жюйюсханны арифметикасындан керти да, магъаналы да тюйюлмюдю ол?", "Да мен а дуниялада кесича болмагъан жангыз бир гюлню таный эсем а, ол жангыз гюл да мени планетамда ёсе эсе уа? Бир жерде да аллай болмагъан жангыз гюлню уа бир кюн бир, бир чууакъ эрттенликде, не палах этгенин да сезмегенлей, бир гитче къозучукъ ашап къойса уа? Сени ангылауунга кёре, аны керти магъанасы жокъмуду? Агъарып тургъан бети энди къып-къызыл къызарды. Бир кесекден:"], "p": 149}]}