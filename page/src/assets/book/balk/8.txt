{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "VІІІ", "p": 151}, {"t": "text", "c": ["– Бир жангыз гокка хансчыкъны сюе эсенг, кёп миллион жулдузлада да аныча болмагъанны, ол тамамды: кёкге къарасанг, керти да насыплы болгъанынгы сезесе.", "Кесинг кесинге айтаса: «Къайда эсе да анда мени гюлчюгюм жашайды...»", "Къаллай палах этгенин кеси да билмегенлей, аны къозучукъ ашап къойса: битеу жулдузла бирден ёчюлгеннге ушарыкъды!", "Сени ангылауунга кёре, ол да магъанасызмыды?!"], "p": 151}, {"t": "text", "c": ["Андан сора сёз айталмай, жюрексинип жиляды.", "Кёз байланды.", "Ишни къойдум.", "Ол хужулукъ гайка бла чёгюч, суусаплыкъ бла ажал эсимден кетгендиле.", "Бу планетада – мени Жер планетамда – Ёзден жашчыкъ жиляйды, аны кёлюн алыргъа керекди.", "Къоюнума къысып, бёлляу-бёлляу эте айтама: «Ол сен сюйген гоккачыкъ къоркъуусузду...", "Мен сени къозучугъунга нохта суратчыкъ ишлерме... ариу гюлчюкню тёгерегине буруу суратчыкъ салырма... Мен... мен...»", "Мен билмей эдим анга къаллай сёзле айтыргъа кереклисин. Кесим кесими кётюралмай, мыккыл да, гёбел да болгъанма.", "Къалай чакъырайым, ол мени эшитирча; къалай жетейим аны менден учхалап баргъан кёлюне?", "Нечик белгисизди, нечик тамашады жилямукъ тамычыны теренлиги..."], "p": 152}, {"t": "text", "c": ["Кёп мычымай ол тауушлукъ гюлню хапарын мажалыракъ билдим.", "Ёзден жашчыкъны жулдузунда гокка хансла мутхузуракъдыла, мудахыракъдыла, кёп жер бийлемейдиле, чапыракълары аздыла.", "Танг аласында, бирси хансланы арасында кирпиклерин ачадыла; ингир аласында уа хуууруладыла.", "Бу уа къайдан эсе да келген бир урлукъчукъдан жаратылгъанды, Ёзден жашчыкъ да бу сейир хансчыкъгъа, бирси битимлеге ушамагъанына къууанады – кёз къакъмай къарайды, кёз гинжисинча сакълайды.", "Баобабны бир тюрлю бир жангы къумасы эсе уа?", "Алай ол гюл кёкенчик, бийикге ёсгенин тохтатып, чирчик этип башлады.", "Ол чирчикле кюнден-кюннге абадандан-абадан кёбедиле. Аллай уллу чирчиклени Ёзден жашчыкъ бир заманда да кёрмегенди. Артдан-артха къалай чагъарыкъларын къууанч тыпырлы сакълайды. Жашырын къонагъ а кесини жашил отоучугъунда къубулады, кесин сымарлайды. Бояуларын эслеп, эсеплеп сайлайды.", "Гокка чапыракъларын кезиу-кезиу ёнчелей, ашыкъмай сымарлай жасанады."], "p": 154}, {"t": "text", "c": ["Ол чыртданда сюймей эди дуниягъа тозурап чыгъаргъа, къайда эсе да бир желбаш шах-шах кибик. Кесини тауушлукъ ариулугъу бла кёрюнюрге сюе эди.", "Хау, ол къылыкъсыз гынттылы эди.", "Жашырын жасаннганы кюнден-кюннге созулгъанлай барады.", "Бир эрттенликде, кюн тиер-тиймез, кёпген чирчик чачылды, ачылды."], "p": 155}, {"t": "text", "c": ["Бу такъыйкъагъа хазырлана, юсюн-башын жасандыра, аллай бир къыйын салгъан ариука, эсней-эсней, жюуюлдеди:"], "p": 156}, {"t": "text", "c": ["– Ах, кючден уяндым да...", "Айып этмегиз...", "Жукъусурапма...", "Ёзден жашчыкъ, къууаннганын жашыралмай:"], "p": 157}, {"t": "text", "c": ["– О! Нечик айбатса!"], "p": 158}, {"t": "text", "c": ["– Кертими? – деди шошчукъ.", "– Кюн бла бирге туугъанымы уа эследингми?!"], "p": 159}, {"t": "text", "c": ["Айхайда, эслей эди Ёзден жашчыкъ, жангы къонагъы къубулчакъ кёрюннгенликге, кёзюнгю чыгъарып, ауузунга къапдырлыкъладан болгъанын, алай анда не ариулукъ бар эди, не айбатлыкъ бар эди – солууунгу тамагъынгда тыя эди. Жалындырта, тилете турмай: – Ауузланыр заман а жетген болурму? Суусапдан да ёлтюресе, – деди.", "Ёзден жашчыкъ уялды, жунчуду, къумгъан бла шаудан суу келтирди да, айбат гюлню сугъарды, къандырды."], "p": 162}, {"t": "text", "c": ["Ариука, къарап-къарагъынчы ёхтемлигин да, ёпкелеучю болгъанын да кёргюзте, къылыкъ эте, Ёзден жашчыкъны жанындан тойдура башлады.", "Аны тёрт шинжиси бар эди да, бир жол алай айтды:"], "p": 163}, {"t": "text", "c": ["– Келсинле бери къапланла, арсланла, мен къоркъмайма аланы тырнакъларындан!"], "p": 164}, {"t": "text", "c": ["– Мени планетамда къапланла жашамайдыла, кеслери да ханс ашамайдыла."], "p": 165}, {"t": "text", "c": ["– Мен ханс тюйюлме, – деди, ёпкелеп."], "p": 166}, {"t": "text", "c": ["– Кечгинлик тилейме...", "– Кертиди, Арсландан да, Къапландан да къоркъмайма, аяз бла тёбеннги къоркъутадыла мени.", "Ышыкъ этер затынг жокъмуду?"], "p": 167}, {"t": "text", "c": ["«Битим болуп тургъанлай, аяздан бла тёбеннгиден къоркъгъаны сейирди... Кеси да не къыйын къылыкълыды», – деп ойлады Ёзден жашчыкъ."], "p": 168}, {"t": "text", "c": ["– Ингир болса, мени юсюмю къалпакъ бла жабарса.", "Сизде асыры сууукъду.", "Бу планета бек тынчлыкъсызды.", "Анда, мени планетамда...", "Сёзюн айтып бошамай тохтайды.", "Ол гитче бюртюкчюк болгъан заманында тюшгенди бери.", "Башха дунияладан аны не хапары боллукъду?", "Ётюрюгюнг алай терк чыгъарыкъ жерде алдагъан телиликди! Ариука къызарды, бир-эки жётгерди, Ёзден жашчыкъны терслигин ангылата даулады:"], "p": 169}, {"t": "text", "c": ["– Къайдады ышыкъ этер затынг?"], "p": 170}, {"t": "text", "c": ["– Сени сёзюнгю бёлюп кетерге базынмай тургъанма!"], "p": 171}, {"t": "text", "c": ["Жётелин къатыракъ этди: Ёзден жашчыкъ уялсын да, жюреги бегирек къыйналсын!"], "p": 172}, {"t": "text", "c": ["Ёзден жашчыкъ ариу гюлню сюйгенликге, аны жумушларын къууанып этгенликге, жюрегинде гурушхалыкъ да сагъайгъанды.", "Магъанасыз сёзле кёлюне тие, кесин керти да насыпсыз суна башлагъанды."], "p": 173}]}