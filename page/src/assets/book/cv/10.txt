{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "X", "p": 189}, {"t": "text", "c": ["— Тискер кайӑксем тата…", "— Икӗ-виҫӗ лӗпӗш хурчӗ мана сырӑнни сиен кӳмӗ, вӗсем мана лӗпӗшсемпе паллашма-туслашма май парӗҫ.", "Ытла та хӳхӗм пулӗҫ вӗсем. Вӗсемсӗр пуҫне эпӗ кампа хутшӑнӑп? Эсӗ вара инҫетре пулӑн. Пысӑк чӗрчунсем пирки калас пулсан…", "Эпӗ вӗсенчен хӑрамастӑп. Манӑн та хӑратмалли йӗпсем пур-ҫке-ха. Ҫак сӑмахсем хыҫҫӑн вӑл вӑйӑ вылякан ачалла харсӑрланса хӑйӗн тӑватӑ чӗрпӗкне сирсе кӑтартрӗ.", "Унтан хушса хучӗ: — Текех ан тӑс ӗнтӗ, ҫула тухма васка.", "Унсӑрӑн мана ахаль те йывӑр. Каясах тенӗскер каях."], "p": 190}, {"t": "text", "c": ["Пӗчӗк принца хӑй макӑрнине кӑтартасшӑн пулмарӗ вӑл.", "Ман кӑмӑллӑскер сывпуллашу самантне васкатрӗ…"], "p": 191}, {"t": "text", "c": ["Пӗчӗкҫеҫ принцӑн планетине пуринчен те ҫывӑхрах 325, 326, 327, 328, 329 тата 330 астероидсем вырнаҫнӑ пулнӑ."], "p": 192}, {"t": "text", "c": ["Ҫавӑнпа та вӑл ҫулҫӳревне ҫавсене ҫитсе курассинчен пуҫлас терӗ: ӑҫта-тӑр мӗнле те пулин чун йӑпанӑҫӗ тӗл пулӗ, е тата ыттисенчен курса мӗне те пулин вӗренни те пӑсмӗ."], "p": 193}, {"t": "text", "c": ["Пӗрремӗш астероид ҫинче король пурӑннӑ. Пӗр вӑхӑтрах ансат та самай мӑнаҫлӑ трон ҫинче ларакан король йӗпкӗн хӗрлӗ тӗслӗ тумтир тата юс тирӗнчен ҫӗлетнӗ манти тӑхӑннӑ пулнӑ."], "p": 194}, {"t": "text", "c": ["— Акӑ манӑн влаҫа пӑхӑнакан та килсе ҫитрӗ, — хыттӑн сас пачӗ король Пӗчӗк принца асӑрхаса."], "p": 195}, {"t": "text", "c": ["Ку Пӗчӗк принца хытах тӗлӗнтерчӗ: «Ӑҫтан палласа илчӗ-ха вӑл мана?! Эпир халиччен тӗл пулманччӗ-ҫке!»", "Вӑл ҫакна ӑнланайман: корольсем тӗнче ҫине ҫав тери ансат куҫпа пӑхаҫҫӗ. Пур ҫын та вӗсемшӗн — пӑхӑнса тӑракан."], "p": 196}, {"t": "text", "c": ["— Кил-ха ҫывӑхарах, хӑвна лайӑхрах курас килет, — терӗ король тинех хӑй камшӑн та пулин «чикӗсӗр влаҫ» пулнине туйнипе мӑнаҫланса."], "p": 197}, {"t": "text", "c": ["Пӗчӗк принц ӑҫта та пулин ларса сывлӑш ҫавӑрса илес тесе унталла-кунталла ҫаврӑнса пӑхкаларӗ. Анчах юс тирӗнчен ҫӗлетнӗ йӑлттам манти пӗтӗм планетӑна хупласа хунӑ иккен.", "Вара вӑл ура ҫинчех тӑчӗ, ҫапах та ҫав тери ывӑннӑскер хӑй сисмесӗрех анасласа илчӗ."], "p": 198}, {"t": "text", "c": ["— Этикет йӗркипе, король умӗнче анаслама юрамасть, — терӗ король.", "— Эпӗ сана анаслама чаратӑп."], "p": 199}, {"t": "text", "c": ["— Эпӗ хама ниепле те чараймарӑм, — терӗ Пӗчӗк принц кӑштах аванмарланнине пытараймасӑр.", "— Манӑн чылай вӑхӑт ҫул ҫинче пулма тиврӗ те, эпӗ пачах та ҫывӑрман…", "— Апла пулсан эпӗ сана анаслама хушатӑп, — терӗ король. — Нумай ҫул хушши эпӗ анаслакан ҫынна пачах та курман.", "Анаслакан ҫын маншӑн путишле курӑнать.", "Атя яра пар! Анасласа кӑтарт тепре!", "Ку вӑл манӑн хушӑвӑм."], "p": 200}, {"t": "text", "c": ["— Эпӗ кӑштах шикленетӗп… Тем тусан та тек пулмасть манран анасласси… терӗ те Пӗчӗк принц пичӗ хӗрелсе кайнине туйса илчӗ."], "p": 201}, {"t": "text", "c": ["— Ун пек-и? Апла тӑк эсӗ мана пӗрре анасласа кӑтарт, унтан тепре ҫийӗнчех… Король ӑшӗнче мӑкӑртатса илчӗ, хӑй кӑштах кӑмӑлӗпе шӑртланнӑн курӑнчӗ."], "p": 202}, {"t": "text", "c": ["Корольшӗн пулсан чи кирли хӑйне пӗр сӑмахсӑр пӑхӑнни, мӗн хушнине пурнӑҫлани-ҫке-ха.", "Ҫавӑнпа вӑл пӑхӑнманнине тӳсме пултараймӗччӗ. Вӑл абсолютлӑ монарх шутланнӑ.", "Апла пулин те ырӑ чунлӑскер яланах ӑс-тӑнпа килӗшӳллӗ хушусем панӑ."], "p": 203}, {"t": "text", "c": ["«Енчен те эпӗ хамӑн генерала тинӗс чарланне ҫаврӑнма хушсан, ҫав вӑхӑтрах генерал эп хушнине итлемесен, ҫакӑ генералӑн мар, манӑн йӑнӑш пулӗччӗ»."], "p": 204}, {"t": "text", "c": ["— Ларма ирӗк паратӑр-ши? — кӑштах иккӗленӳллӗ сасӑпа ыйтрӗ Пӗчӗк принц."], "p": 205}, {"t": "text", "c": ["— Хушатӑп: лар! — хуравларӗ король, унтан мӑнаҫлӑн хускалса илсе юс тирӗнчен ҫӗлетнӗ мантин хӑрах аркине юсам пекки турӗ."], "p": 206}, {"t": "text", "c": ["Пӗчӗк принц ниепле те ӑнланса илеймест-ха: ҫапах та кампа хуҫаланать-ха король ҫакӑн пек пӗчӗк планета ҫинче?"], "p": 207}, {"t": "text", "c": ["Вара ҫапла ыйтрӗ: — Сир, каҫарӑр… ыйтма юратчӗ-ши?", "— Хушатӑп: ыйт, — терӗ король."], "p": 208}, {"t": "text", "c": ["— Сир… кама пӑхӑнтарса тытса тӑратӑр эсир хӑвӑрӑн король влаҫӗпе?"], "p": 209}, {"t": "text", "c": ["— Пурне те, — терӗ король ытла та юмарт кӑмӑлне палӑртса. — Пурне те?"], "p": 211}, {"t": "text", "c": ["Король малтан хӑйӗн планетине ункӑланӑ пек аллипе сывлӑшра ҫавӑрса илчӗ, унтан ытти планетӑсемпе ҫӑлтӑрсем еннелле тӗллерӗ."], "p": 212}, {"t": "text", "c": ["— Ҫака пӗтӗмпех сирӗн-и вара? — терӗ Пӗчӗк принц."], "p": 213}, {"t": "text", "c": ["— Ҫапла, — терӗ король."], "p": 214}, {"t": "text", "c": ["— Мӗн пурри пӗтӗмпех. Ку абсолютлӑ монарх ҫеҫ пулман, вӑл хӑйне тӗнче уҫлӑхӗн хуҫи пек туйнӑ."], "p": 215}, {"t": "text", "c": ["— Ҫӑлтӑрсем те сире пӑхӑнаҫҫӗ-и вара?"], "p": 216}, {"t": "text", "c": ["— Пӗртте иккӗленме кирлӗ мар, — терӗ король. — Вӗсем ҫав самантрах мӗн хушнине итлеҫҫӗ.", "Эпӗ йӗркесӗрлӗхе тӳсме пултараймастӑп."], "p": 217}, {"t": "text", "c": ["Кунашкал ҫирӗп йӗрке Пӗчӗк принцӑн чунне савӑнӑҫлӑ тӗлӗнӳ туйӑмӗпе ҫупӑрларӗ. Ун аллинче ҫавнашкал асамлӑ власть тытӑмӗ пулас тӑк, ай мӗн тери лайӑхчӗ! Вӑл кун каҫиччен хӗвел аннине хӗрӗх тӑватӑ хутчен ҫеҫ мар, ҫитмӗл икӗ е ҫӗр-ик ҫӗр хутчен те курса киленме пултарӗччӗ. Пуканне те пӗр вырӑнтан тепӗр вырӑна куҫарма кирлӗ пулмӗччӗ — ӑҫта ларнӑ, ҫавӑнта лар хускалмасӑр!", "Пӑрахса хӑварнӑ хӑйӗн планетине тунсӑхпа аса илнӗрен вӑл король пулӑшасса шанса ҫапла ыйтрӗ:"], "p": 218}, {"t": "text", "c": ["— Манӑн хӗвел аннине шутсӑр курас килет…", "Эсир мана ҫавна кӑтартса савӑнтармӑр-ши? Хӗвеле анса ларма хушӑр-ха…", "— Калӑпӑр, эпӗ генерала чечек ҫинчен чечек ҫине лӗпӗш пек чӳхенсе вӗҫме е пӗр-пӗр трагеди ҫырма хушрӑм пулсан, е тинӗс чарланне ҫаврӑнма хушас тӑк, вӑл вара ман хушӑва пурнӑҫламасан кам айӑплӑ пулӗччӗ — вӑл е эпӗ?"], "p": 219}, {"t": "text", "c": ["— Паллах, ку сирӗн айӑп пулӗччӗ, — терӗ Пӗчӗк принц ҫирӗп сасӑпа."], "p": 220}, {"t": "text", "c": ["— Тӗрӗс калатӑн. Кашнинченех вӑл мӗн тума пултарнине шута илсе ыйтас пулать, — терӗ король.", "— Авторитет ӑс-тӑн ҫинче никӗсленме тивӗҫлӗ.", "Енчен те эсӗ ху халӑхна тинӗсе чӑмма хушатӑн пулсан, революци пуласса кӗтсех тӑр.", "Манӑн хама пӑхӑнакансенчен ҫирӗп ыйтма ирӗк пур, мӗншӗн тесен манӑн хушусенче ӑс-тӑн тарӑнлӑхӗ куҫкӗрет."], "p": 221}, {"t": "text", "c": ["— Апла пулсан эпӗ хӗвеле антарма ыйтни пирки, — аса илтерчӗ Пӗчӗкҫеҫ принц: вӑл панӑ ыйтӑва нихӑҫан та манмасть."], "p": 222}, {"t": "text", "c": ["— Эсӗ хӗвеле антарма ыйтни пирки… Вӑл илеме эсӗ часах курӑн.", "Эпӗ ӑна ҫирӗппӗн ыйтӑп.", "Анчах та кӑштах кӗтме тивет, патшалӑха тытса пырас ӗҫре меллӗ условисем ҫине таянни вырӑнлӑ."], "p": 223}, {"t": "text", "c": ["— Хӑҫан пиҫсе ҫитеҫҫӗ ҫав условисем? — ыйтрӗ Пӗчӗк принц."], "p": 224}, {"t": "text", "c": ["— Тӑхта-ха, чим, — терӗ король, хӑй вара пысӑк календарь лаптӑкӑшне куҫӗпе тирӗнчӗ. — Ан васка-ха, ку пулать… ку самант каҫпа ҫичӗ сехет те хӗрӗх минут тӗлнелле ҫитет."], "p": 225}, {"t": "text", "c": ["Пӗчӗк принц анасласа илчӗ.", "Тӳсӗмсӗррӗн кӗтнӗ саманта татах кӗтме тивни ӑна хытах пӑшӑрхантарчӗ.", "Часах ӑна пӑртак кичем те пулса кайрӗ:"], "p": 226}, {"t": "text", "c": ["— Кунта манӑн урӑх ним тумалли те ҫук, — терӗ вӑл короле. — Эпӗ халех ҫула тухатӑп."], "p": 227}, {"t": "text", "c": ["— Ан кай, — терӗ ана король, хӑйне пӑхӑнакан пӗр ҫын та пулин пурришӗн мӑнаҫланнӑскер. — Ан кай, эпӗ сана министра лартатӑп."], "p": 228}, {"t": "text", "c": ["— Мӗн енӗпе яваплӑ министра?"], "p": 229}, {"t": "text", "c": ["— Юс… юстици енӗпе."], "p": 230}, {"t": "text", "c": ["— Никам ҫук ҫӗрте кама суд тӑвас пулать вара?"], "p": 231}, {"t": "text", "c": ["— Ӑҫтан пӗлен, — терӗ король. — Эпӗ хамӑн корольлӗхӗн пӗтӗм анлӑшӗ тавра ҫаврӑнса килеймерӗм-ха.", "Эпӗ ватӑлса ҫитрӗм тата карета валли вырӑн ҫукран ҫуран утса шутсӑр ывӑнатӑп. — Эй, эпӗ йӑлтах курма ӗлкӗртӗм ӗнтӗ, — терӗ Пӗчӗк принц, планетӑн тепӗр енне лайӑхрах сӑнам-ха тесе пӗшкӗннӗскер. — Кунта урӑх пӗр чун та курӑнмасть."], "p": 233}, {"t": "text", "c": ["— Эсӗ хушӑн ху тӳре пулӑн, — терӗ король.", "— Ҫакӑ вара чи йывӑрри.", "Хушӑн ху тӳре пуласси ыттисене суд тӑвассинчен чылай йывӑртарах. Енчен те эсӗ хӑвна ху суд тӑвас шая ӳссе ҫитрӗн тӗк, эсӗ чӑн-чӑн ӑс-хакӑл хуҫи пулатӑн."], "p": 234}, {"t": "text", "c": ["— Эпӗ хамшӑн тӳре пулма кирек ӑҫта та мехел ҫитеретӗп. Кунта юлни мана ним тума та кирлӗ мар."], "p": 235}, {"t": "text", "c": ["— Тӑхта-ха, тӑхта!", "Эпӗ хам планетӑн тахӑш кӗтессинче ватӑ йӗкехӳре пуррине пӗлетӗп.", "Вӑл кӑштӑртатнине ҫӗрлесерен илтетӗп.", "Эсӗ вӑхӑтран вӑхӑта суд туса кашнинчех ӑна персе пӑрахмалли приговор йышӑнма пултарӑттӑн.", "Ҫапла вара унӑн пурӑнаслӑхӗ йӑлтах санран килӗччӗ. Санӑн вара майсем пысӑк — кашнинчех унӑн пурнӑҫне ҫӑлса хӑварма пултарӑттӑн."], "p": 236}, {"t": "text", "c": ["— Персе пӑрахмалли приговор — ман чуншӑн ют япала, — терӗ Пӗчӗк принц. — Ҫавӑнпа та кунтан кайни маншӑн лайӑх тесе шутлатӑп."], "p": 237}, {"t": "text", "c": ["— Ҫук, — хирӗҫлерӗ король."], "p": 238}, {"t": "text", "c": ["Ҫак самантра Пӗчӗк принц, ҫула тухма хатӗрскер, ватӑ монарха пачах та кӳрентерес мар тесе вырӑнлӑ сӑмахсем шырарӗ:"], "p": 239}, {"t": "text", "c": ["— Енчен те эсир, Сирӗн Величество, пӑхӑнулӑх йӗркине пӑсас теместӗр пулсан, пысӑк ӑса хирӗҫлемен хушу парӑр мана.", "Калӑпӑр, эсир мана ним чухлӗ те тӑхтамасӑр, ҫак самантрах, ҫула тухма хушу пама пултаратӑр.", "Ман шутпа, ӑна валли халь ҫав тери меллӗ самант…"], "p": 240}, {"t": "text", "c": ["Король пӗр сӑмах та шарламарӗ. Пӗчӗкҫеҫ принц ҫавна кура кӑштах иккӗленсе тӑнӑ хыҫҫӑн ассӑн сывласа илчӗ те инҫе ҫула хускалчӗ."], "p": 241}, {"t": "text", "c": ["Король ун хыҫӗнчен: — Эпӗ сана хам планетӑн элчи тӑватӑп, — тесе кӑшкӑрни ҫеҫ илтӗнчӗ."], "p": 242}]}