{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XI", "p": 243}, {"t": "text", "c": ["Ун сӑн-питӗнче мӑнаҫлӑх палли курӑнса тӑратчӗ."], "p": 243}, {"t": "text", "c": ["Пӗчӗкҫеҫ принц вара ҫулҫӳревне малалла тӑснӑ май ҫапла шухӑшласа пычӗ: «Мӗн тери ӑнланма йывӑр ҫитӗннисен шухӑш-тӗллевӗпе тыткаларӑшне!»"], "p": 244}, {"t": "text", "c": ["Иккӗмӗш планета ҫинче суя чапҫӑ пурӑннӑ иккен:"], "p": 246}, {"t": "text", "c": ["— Ах! Ах! Акӑ ман ҫине пӑхса киленекен те тупӑнчӗ тинех! — тесе кӑшкӑрчӗ суя чапҫӑ инҫетренех Пӗчӗк принца асӑрхаса."], "p": 247}, {"t": "text", "c": ["Суя чап-мухтавпа йӑпанма кӑмӑллакансем хӑйсемсӗр пуҫне никама та асӑрхамаҫҫӗ, пурте вӗсем ҫине хӗвел ҫине пӑхнӑ пек пӑхса киленме тивӗҫ тесе шутлаҫҫӗ. — Ырӑ кун, — терӗ Пӗчӗк принц. — Сирӗн шлепкӗр кӑшт кулӑшларах курӑнать."], "p": 249}, {"t": "text", "c": ["— Унпа сывлӑх сунма меллӗ, — хуравларӗ суя чапҫӑ.", "— Пурте ман ҫине пӑхса киленеҫҫӗ, чаплӑлаҫҫӗ-мухтаҫҫӗ, эпӗ вара вӗсене шлепкене хывса хирӗҫ саламлатӑп.", "Шел, кунтан никам та иртсе ҫӳременни кӑмӑла пӑсать."], "p": 250}, {"t": "text", "c": ["— Мӗнле вӑл? — терӗ Пӗчӗк принц мӗн пирки сӑмах пынине ӑнланаймасӑр."], "p": 251}, {"t": "text", "c": ["— Икӗ ал лаппине пӗр-пӗрин ҫумне тытса ҫап, — сӗнӳ пачӗ суя чапҫӑ."], "p": 252}, {"t": "text", "c": ["Пӗчӗк принц икӗ ал лаппине пӗрлештерчӗ те алӑ ҫупнӑ пек сас кӑларчӗ.", "Ҫакна кӗтнӗ суя чапҫӑ ҫийӗнчех шӗлепкине кӑшт ҫӗклесе сӑпайлӑн пуҫ тайса илчӗ."], "p": 253}, {"t": "text", "c": ["«Ку король патне ним усӑсӑр кайса ҫӳренинчен пӗлтерӗшлӗрех пек», — шутларӗ Пӗчӗк принц ӑшӗнче. Унтан вӑл ал ҫупма вӗренекен ҫын пек ал лапписене пӗр-пӗринпе ҫине-ҫинех сӗртӗнтерчӗ.", "Суя чапҫӑ пысӑк савӑнӑҫпа ӑна шлепкине хыва-хыва хуравларӗ."], "p": 254}, {"t": "text", "c": ["Пилӗк минута яхӑн тӑсӑлнӑ йӑлӑхтармӑш вӑйӑ Пӗчӗкҫеҫ принца часах ывӑнтарчӗ: — Чап-мухтава сӑхланакансен пурин те пӗр йӑла пур: вӗсене сӑмахӑн ултавлӑ пылакӗсӗр пуҫне тек нимӗн те кирлӗ мар."], "p": 256}, {"t": "text", "c": ["Анчах та суя чапҫӑ ӑна илтмерӗ.", "— Эсӗ манри чап-мухтава тивӗҫлӗ йӑлттампа чӑн та туллин пӑхса киленетӗн-и? — ыйтрӗ хайхискер Пӗчӗк принцран."], "p": 258}, {"t": "text", "c": ["— Мӗнле ӑнланмалла пӑхса киленес тенине?"], "p": 259}, {"t": "text", "c": ["— Кама-тӑр пуҫ таяс е ун ҫине пӑхса хӑпартланас тени планета ҫинче унран хитререх, шукӑль тумлӑрах, пуянрах тата ӑслӑрах ҫын ҫук тенине пӗлтерет."], "p": 260}, {"t": "text", "c": ["— Юрӗ тейӗпӗр, анчах та ку планета ҫинче эсӗ тӑр пӗччен-ҫке!"], "p": 261}, {"t": "text", "c": ["— Пултӑрах, эсӗ мана пурпӗр савӑнтарма тӑрӑш. Чап-мухтава тивӗҫлӗ сӑн-пуҫӑма пӑхса килен!"], "p": 262}, {"t": "text", "c": ["— Эпӗ киленӗп-ха, — терӗ Пӗчӗк принц хулпуҫҫисене хуллен сиктеркелесе, — анчах кунта мӗн савӑнмалли тупатӑн эсӗ?!"], "p": 263}]}