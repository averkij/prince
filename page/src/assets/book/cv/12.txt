{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XII", "p": 264}, {"t": "text", "c": ["Ҫакӑн хыҫҫӑн Пӗчӗк принц пушӑ хӑмпӑ пек курӑнакан суя чапҫӑ патӗнче тек самант та тытӑнса тӑмарӗ — тӗк пек тухса вӗҫтерчӗ."], "p": 264}, {"t": "text", "c": ["«Мӗншӗн-ха ҫитӗннисем хӑйсене ниҫталла мар таҫталла тенӗ пек тыткалаҫҫӗ?» — терӗ вӑл ӑшӗнче куҫӗсемпе ҫулҫӳрев сукмакӗн инҫетне тӗлленӗ май."], "p": 265}, {"t": "text", "c": ["Черетлӗ планета ҫинче ӗҫкӗҫ пурӑннӑ.", "Ун патӗнче ҫав тери кӗске вӑхӑт хушши ҫеҫ тытӑнса тӑчӗ пулин те, кунта курни-сӑнани Пӗчӗкҫеҫ принца пӗртте савӑнтармарӗ."], "p": 267}, {"t": "text", "c": ["Шӑплӑхра лараканскер тавра тулли кӗленчесем те, пушшисем те ҫаврӑнкалама май памасӑр кӗпӗрленсе тӑни ӑна хытӑ тӗлӗнтерчӗ."], "p": 268}, {"t": "text", "c": ["— Мӗн тӑватӑн эс? — ыйтрӗ вӑл ӗҫкӗҫрен."], "p": 269}, {"t": "text", "c": ["— Ӗҫетӗп, — хуравларӗ ӑмӑр сӑн-питлӗ ӗҫкӗҫ."], "p": 270}, {"t": "text", "c": ["— Мӗн тума ӗҫетӗн? — ыйтрӗ Пӗчӗк принц."], "p": 271}, {"t": "text", "c": ["— Манса каяс тетӗп. — Мӗскере манса каясшӑн эсӗ? — ыйтрӗ тата Пӗчӗк принц, вӑл ӗнтӗ халь чунӗнче ҫав тери шеллерӗ ҫак этеме."], "p": 273}, {"t": "text", "c": ["— Намӑс, канӑҫ паман совеҫе ҫывратас тетӗп, — хуравларӗ ӗҫкӗҫ уҫӑ чунне пытармасӑр, унтан сӗтел ҫине пуҫне усрӗ."], "p": 274}, {"t": "text", "c": ["— Мӗнрен намӑс? — хӑпмарӗ унран Пӗчӗк принц, хӑй вара ӑна мӗнпе пулӑшма май пур-ши тесе шухӑшларӗ."], "p": 275}, {"t": "text", "c": ["— Ӗҫнишӗн намӑс! — пӗлтерчӗ ӗҫкӗҫ, вара пуҫӗпех шӑплӑха путрӗ."], "p": 276}]}