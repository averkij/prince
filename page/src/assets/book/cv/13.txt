{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XIII", "p": 277}, {"t": "text", "c": ["Ним тума та аптранӑ Пӗчӗкҫеҫ принцӑн пуҫӗнче пӗртен-пӗр шухӑш ҫуралчӗ: кунтан халех тухса вӗҫтермелле! «Ҫапах та ҫитӗннисем хӑйсене ҫав тери ӑнланмалла мар тыткалаҫҫӗ», — терӗ вӑл ӑшӗнче инҫе ҫулне малалла тӑснӑ май."], "p": 278}, {"t": "text", "c": ["Тӑваттӑмӗш планетӑн хуҫи ӗҫлӗ ҫын пулнӑ.", "Ку этем ҫав тери ерҫменнине пула хӑйӗн умне ҫитсе тӑнӑ Пӗчӗкҫеҫ принц ҫине пуҫне те ҫӗклесе пӑхмарӗ."], "p": 280}, {"t": "text", "c": ["— Ырӑ кун, — сывлӑх сунчӗ ӑна Пӗчӗк принц.", "— Сирӗн сигаретӑр сӳннӗ."], "p": 281}, {"t": "text", "c": ["— Виҫҫӗ ҫумне иккӗ — пиллӗк пулать.", "Пиллӗк ҫумне ҫиччӗ — вун иккӗ.", "Вун иккӗ ҫумне виҫҫӗ — вун пиллӗк.", "Ырӑ кун.", "Вун пиллӗк ҫумне ҫиччӗ — ҫирӗм иккӗ.", "Ҫирӗм иккӗ ҫумне улттӑ — ҫирӗм саккӑр.", "Ҫӗнӗрен тивертме ерҫӳ ҫук.", "Ҫирӗм улттӑ ҫумне пиллӗк — вӑтӑр пӗрре.", "Уф!", "Пурӗ пулать пилӗк ҫӗр пӗр миллион та ҫирӗм икӗ пин те ҫич ҫӗр вӑтӑр пӗрре."], "p": 282}, {"t": "text", "c": ["— Мӗн шутлатӑн эсӗ пилӗк ҫӗр миллион таранах?"], "p": 283}, {"t": "text", "c": ["— Э, эс халь те кунта-и-ха?", "Пилӗк ҫӗр миллион… мӗн, ара… Хам та пӗлместӗп ӗнтӗ…", "Эпӗ шутсӑр ӗҫлӗ ҫын, кӗрӗк арки йӑваласа ларма вӑхӑт ҫук манӑн!", "Иккӗ ҫумне пиллӗк — ҫиччӗ…", "— Пилӗк ҫӗр миллион мӗскер? — ыйтрӗ тепӗр хут Пӗчӗк принц: пӗрре панӑ ыйтӑвне хуравламасӑр унран ниепле те хӑпаймӑн."], "p": 284}, {"t": "text", "c": ["Ӗҫлӗ ҫын тинех пуҫне ҫӗклерӗ."], "p": 285}, {"t": "text", "c": ["— Ҫак планета ҫинче аллӑ тӑватӑ ҫул пурӑнса мана пурӗ те виҫӗ хутчен чӑрмантарнӑ.", "Пӗрремӗш хутӗнче, ҫирӗм икӗ ҫул каяллах, ман пата Турӑ пӗлет ӑҫтан ӗне нӑрри вӗҫсе килнӗччӗ.", "Ҫавскер хӑлха йӳҫмелле нӑрланине пула эпӗ хисепсене хушнӑ чух тӑватӑ йӑнӑш туса хунӑччӗ.", "Иккӗмӗш хутӗнче, унтанпа вун пӗр ҫул иртрӗ ӗнтӗ, эпӗ ревматизм чирӗпе сасартӑк аптраса ӳкнӗччӗ.", "Сӑлтавӗ, паллах, тӑтӑшах хускалмасӑр ларнинче.", "Эпӗ тӳр пилӗклӗ каллӗ-маллӗ уткаласа хаклӑ вӑхӑта сая яраймастӑп. Эпӗ ҫав тери ӗҫлӗ ҫын.", "Виҫҫӗмӗш вара… шӑпах ҫак самант ӗнтӗ вӑл!", "Ҫапла вара пурӗ — пилӗк ҫӗр миллион та…", "— Пилӗк ҫӗр миллион мӗскер?"], "p": 286}, {"t": "text", "c": ["Ӗҫлӗ ҫын ӑнланчӗ: хуравламах тивет пуль, унсӑрӑн ӑна ку «сӑвӑс» канӑҫ памастех."], "p": 287}, {"t": "text", "c": ["— Вӑхӑтран вӑхӑта тӳпере куҫа курӑнакан пилӗк ҫӗр миллион вӗтӗ пӑнчӑ."], "p": 288}, {"t": "text", "c": ["— Шӑнасем пирки калатӑн-и?"], "p": 289}, {"t": "text", "c": ["— Ҫук ӗнтӗ, йӑлтӑртатакан пӗчӗк пӑнчӑсем."], "p": 290}, {"t": "text", "c": ["— Пыл хурчӗсем-и?"], "p": 291}, {"t": "text", "c": ["— Вӗсем мар. Ҫав пӗчӗк ылтӑн пӑнчӑсене пӑхса киленнӗ май ӗмӗтсен асамлӑ тӗнчине путма та йывӑр мар.", "Анчах эпӗ ҫав тери ӗҫлӗ ҫын. Манӑн пылак тӗлӗксемпе йӑпанма вӑхӑт ҫук."], "p": 292}, {"t": "text", "c": ["— А-а-а, ҫӑлтӑрсем-иҫ!"], "p": 293}, {"t": "text", "c": ["— Ҫапла, ҫӑлтӑрсем."], "p": 294}, {"t": "text", "c": ["— Апла пулсан мӗн тӑватӑн эсӗ ҫав пилӗк ҫӗр миллион ҫӑлтӑрпа?"], "p": 295}, {"t": "text", "c": ["— Пилӗк ҫӗр пӗр миллион та улт ҫӗр ҫирӗм икӗ пин те ҫич ҫӗр вӑтӑр пӗрре.", "Эпӗ ҫав тери ӗҫлӗ-яваплӑ ҫын, шут-хисепре йӑнӑшма юрамасть."], "p": 296}, {"t": "text", "c": ["— Ҫапах та мӗн тӑватӑн эс ҫав ҫӑлтӑрсемпе?"], "p": 297}, {"t": "text", "c": ["— Мӗн тӑватӑп-и?"], "p": 298}, {"t": "text", "c": ["— Ийя."], "p": 299}, {"t": "text", "c": ["— Нимӗн те, вӗсем манӑн пурлӑхӑм."], "p": 300}, {"t": "text", "c": ["— Эсӗ ҫӑлтӑрсене хӑвӑн харпӑрлӑху тетӗн-и? — Ийя."], "p": 302}, {"t": "text", "c": ["— Каҫар та, кунашкал хӑтланакан короле курсаччӗ ӗнтӗ эпӗ.", "— Корольсен харпӑрлӑхӗнче хӑйсен нимӗн те ҫук.", "Вӗсен тӗп тивӗҫӗ — патшалӑха тытса тӑрасси.", "Ҫавӑнпа та кунта пысӑк уйрӑмлӑх пур."], "p": 303}, {"t": "text", "c": ["— Ҫӑлтӑрсене шут-хисепре тытни сана мӗн парать?"], "p": 304}, {"t": "text", "c": ["— Ку мана пуянлатать."], "p": 305}, {"t": "text", "c": ["— Мӗн тума кирлӗ сана пуянлӑх?"], "p": 306}, {"t": "text", "c": ["— Ҫӗнӗрен те ҫӗнӗ ҫӑлтӑр туянма, енчен те кам та пулин ҫӗннисене уҫрӗ тӗк."], "p": 307}, {"t": "text", "c": ["«Кускер хайхи манӑн ӗҫкӗҫрен пӗртте уйрӑлса тӑмасть-ҫке», — шухӑшларӗ ӑшӗнче Пӗчӗк принц."], "p": 308}, {"t": "text", "c": ["Ҫапах вӑл лӑпланмарӗ-ха, каллех ыйтрӗ:"], "p": 309}, {"t": "text", "c": ["— Мӗнле майпа харпӑрлататӑн-ха эс ҫӑлтӑрсене?"], "p": 310}, {"t": "text", "c": ["— Ҫӑлтӑрсем камӑн пурлӑхӗ тетӗн эс? — мӑкӑртатса ыйтрӗ ӗҫлӗ ҫын."], "p": 311}, {"t": "text", "c": ["— Калаймастӑп.", "Никамӑн та мар пуль."], "p": 312}, {"t": "text", "c": ["— Апла тӑк манӑн, мӗншӗн тесен эпӗ вӗсене никамран та малтан хисеплесе тухса шута илнӗ."], "p": 313}, {"t": "text", "c": ["— Ку ҫителӗклӗ-и вара?"], "p": 314}, {"t": "text", "c": ["— Паллах.", "Сӑмахран, эс кӗтмен ҫӗртен алмаз тупатӑн тейӗпӗр. Унӑн хуҫи ҫук пулсан, паллах, вӑл санӑн шутланнӑ пулӗччӗ. Е енчен те эсӗ хуҫасӑр утрав тӗл пултӑн тӑк, вӑл та санӑн пулса тӑрать. Пӗр-пӗр идея сан пуҫунта никамӑннинчен те маларах ҫуралчӗ тӗк, ӑна эсӗ патентлатӑн, вара вӑл санӑн пулать.", "Акӑ мӗне пула эпӗ ҫӑлтӑрсемпе хуҫаланатӑп: эпчен вӗсене шута илесси никам пуҫне те пырса кӗмен."], "p": 315}, {"t": "text", "c": ["— Ку чӑн та ҫаплах пулӗ, — терӗ Пӗчӗк принц.", "— Апла пулин те мӗн тӑвас тетӗн эс вӗсемпе?"], "p": 316}, {"t": "text", "c": ["— Эпӗ ҫавӑн чухлӗ пурлӑх хуҫи-ҫке-ха.", "Ҫавӑнпа та шутлатӑп, унтан каллех ҫӗнӗрен хисеплесе тухатӑп, — хуравларӗ ӗҫлӗ ҫын.", "— Ку шутсӑр йывӑр ӗҫ.", "Апла пулин те тӳсӗмлӗ тӑрӑшатӑп — эпӗ ӗҫлӗ ҫын-ҫке-ха!"], "p": 317}, {"t": "text", "c": ["Ҫапах та Пӗчӗкҫеҫ принца ку сӑмахсем ҫырлахтараймарӗҫ."], "p": 318}, {"t": "text", "c": ["— Енчен та манӑн пурҫӑн тутӑр пулас тӑк, эпӗ ӑна мӑя ҫыхса ҫын ҫине тухса ҫӳреме пултарӑттӑм, — терӗ вӑл. — Ҫавӑн пекех эпӗ чечек ҫитӗнтертӗм пулсан ӑна татса илсе хампа йӑтса кайма пултарӑттӑм.", "Эсӗ вара ҫӑлтӑрсене пӗлӗтрен татса илейместӗн-ҫке-ха!"], "p": 319}, {"t": "text", "c": ["— Ҫук пултӑр, анчах та манӑн вӗсене банка хума май пур."], "p": 320}, {"t": "text", "c": ["— Тӑхта-ха, тӑхта, эсӗ мӗн каласшӑн?"], "p": 321}, {"t": "text", "c": ["— Акӑ мӗн каласшӑн эпӗ: малтан вӗсен шутне хут ҫине ҫыратӑп та ҫав хута ешчӗке хурса ҫӑрапа питӗрсе илетӗп."], "p": 322}, {"t": "text", "c": ["— Ҫакӑ ҫеҫ-и?"], "p": 323}, {"t": "text", "c": ["— Ку ҫитмест-и вара?!"], "p": 324}, {"t": "text", "c": ["«Путишле хӑтланать, — шухӑшларӗ Пӗчӗкҫеҫ принц. — Кӑштах поэзи те пур пек кунашкал путишре. Ҫапах та хӑйне ҫав тери ӗҫлӗ ҫын текенскер кун пек ҫӑмӑлттай пулмалла мар пек»."], "p": 325}, {"t": "text", "c": ["Пӗчӗк принц куҫӗпе пӑхсан ҫут тӗнчери чи пӗлтерӗшлӗ пулӑм-пахалӑхсем пачах урӑхла курӑнаҫҫӗ, ҫитӗннисем вара ҫакна ним чухлӗ те ӑнланаймаҫҫӗ."], "p": 326}]}