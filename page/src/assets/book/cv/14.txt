{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XIV", "p": 327}, {"t": "text", "c": ["— Манӑн чечек пур, — терӗ вӑл, — эп ӑна кашни кунах шӑваратӑп. Манӑн виҫӗ вулкан пур, вӗсене эпӗ кашни эрнерех тасатса тирпейлетӗп. Ҫав шутрах сӳнсе ларнине те тасатма манмастӑп.", "Ӑҫтан пӗлен: темрен тем сиксе тухма пултарӗ.", "Вулкансемшӗн те, чечекшӗн те эпӗ вӗсен хуҫи пулни ҫав тери усӑллӑ.", "Ҫӑлтӑрсемшӗн вара санран ним усси те ҫук…", "Ӗҫлӗ ҫын тем калас тесе ҫӑварне уҫнӑ ҫеҫчӗ — ҫав самантра Пӗчӗк принц каллех хӑй ҫулӗпе васкарӗ."], "p": 327}, {"t": "text", "c": ["«Ҫитӗннисем ҫут тӗнчене пачах тӳнтерле кураҫҫӗ», — тесе чеесӗррӗн шухӑшларӗ те вӑрӑм ҫула кӗскетсе чарӑнмасӑр вӗҫтерчӗ."], "p": 328}, {"t": "text", "c": ["Пиллӗкмӗш планета пуринчен те мыскараллӑраххи пулчӗ. Калӑпӑшӗпе те вӑл ыттисенчен пӗчӗкрех-мӗн.", "Ун ҫинче вырӑнӗ те хунарҫӑпа ун хунарӗ вырнаҫмалӑх ҫеҫ.", "Пӗчӗкҫеҫ принц ниепле те ӑнланса илеймерӗ: мӗн тума кирлӗ-ха кунта, тӗнче уҫлӑхӗнче пытаннӑ пӗчӗкҫӗ планета ҫинче, тата пӳрт-ҫурт таврашӗ те, пурӑнакан та ҫук ҫӗрте хунарҫӑпа унӑн хунарӗ? Ҫапах та ӑшӗнче шухӑшларӗ: «Пӗрре пӑхсан ҫак этем кулӑшла та курӑнать-и тен. Апла пулин те корольпе, суя чап-мухтава сӑхланаканпа, хӑйне шутсӑр ӗҫлӗ ҫын тесе шутлаканпа е ӗҫкӗҫпе танлаштарсан ӑна пачах та пуш-пушах тесе хаклама ҫук. Тем тесен те, унӑн ӗҫӗнче темле хавхалану туйӑмӗ палӑрать.", "Вӑл хӑйӗн хунарне ҫутса янӑ самант пӗлӗтре ҫӗнӗ ҫӑлтӑр ҫуталса кайнине е чечек хӗмленсе чӗрӗлнине аса илтерет.", "Хунар сӳнтернӗ самантра вара ҫӑлтӑр е чечек ыйха путаҫҫӗ тейӗн."], "p": 331}, {"t": "text", "c": ["Ҫавӑнпа та ку ҫав тери чуна канӑҫ кӳрекен усӑллӑ ӗҫ»."], "p": 332}, {"t": "text", "c": ["Планетӑна ури перӗнсенех вӑл хунарҫа хисеплесе пуҫ тайрӗ. — Ырӑ кун, — терӗ. — Эсӗ халь хунара мӗншӗн сӳнтертӗн?"], "p": 334}, {"t": "text", "c": ["— Хушнине пӑхӑнса, — хуравларӗ хунарҫӑ.", "— Ырӑ кун."], "p": 335}, {"t": "text", "c": ["— Мӗнле хушу вара вӑл?"], "p": 336}, {"t": "text", "c": ["— Хунара сӳнтерме хушни.", "Ырӑ каҫ, Унтан хунарне ҫӗнӗрен ҫутрӗ."], "p": 338}, {"t": "text", "c": ["— Эсӗ ӑна мӗншӗн каллех ҫутрӑн?"], "p": 339}, {"t": "text", "c": ["— Хушу йӗркипе, — хуравларӗ хунарҫӑ."], "p": 340}, {"t": "text", "c": ["— Ним те ӑнланмастӑп, — терӗ Пӗчӗк принц."], "p": 341}, {"t": "text", "c": ["— Мӗн ӑнланмалла марри унта, — терӗ хунарҫӑ. — Хушу вӑл хушу. Ырӑ кун."], "p": 342}, {"t": "text", "c": ["Вӑл хунарне татах сӳнтерчӗ."], "p": 343}, {"t": "text", "c": ["Унтан хӗрлӗ тӗслӗ тӑваткал сӑмса тутрипе тарланӑ ҫамкине шӑлса илчӗ."], "p": 344}, {"t": "text", "c": ["— Манӑннинчен йывӑртарах ӗҫ ҫук та пуль.", "Тахҫан ку ӗҫе еккине туйса тӑваттӑм. Ирхине хунара сӳнтереттӗм, каҫпа каллех ҫутаттӑм.", "Пӗчӗккӗн-пӗчӗккӗн ман ӗҫ чӑн-чӑн катастрофа пулса тӑчӗ.", "Манӑн планета ҫултан-ҫул хӑвӑртрах та хӑвӑртрах ҫаврӑнать. Хушу йӗрки вара унчченхиех, пӗртте улшӑнман!"], "p": 346}, {"t": "text", "c": ["— Вара? — терӗ Пӗчӗк принц."], "p": 347}, {"t": "text", "c": ["— Халь вара планета хӑйӗн тӗнӗлӗ тавра пӗр минутра ҫаврӑнать. Юрӗччӗ, анчах манӑн канса илмелӗх пӗр самант ҫеҫ юлать. Пӗр минут хушшинче эпӗ хунара ҫутатӑп, унтан сӳнтеретӗп."], "p": 348}, {"t": "text", "c": ["— Мыскараллӑ япала!", "Апла тӑк санӑн кун тӑршшӗ те пӗр минут ҫеҫ тӑсӑлать!"], "p": 349}, {"t": "text", "c": ["— Мыскара ҫеҫ пулсан юрӗччӗ, — хирӗҫлерӗ хунарҫӑ.", "— Акӑ кур, эпир санпа шӑп та лӑп пӗр уйӑх калаҫатпӑр."], "p": 350}, {"t": "text", "c": ["— Нивушлӗ пӗр уйӑх?!"], "p": 351}, {"t": "text", "c": ["— Ийя.", "Вӑтӑр минут.", "Вӑтӑр кун.", "Ырӑ каҫ!"], "p": 352}, {"t": "text", "c": ["Унтан вӑл каллех хунарне ҫутрӗ."], "p": 353}, {"t": "text", "c": ["Пӗчӗк принц ун ҫине сӑнаса пӑхнӑ хушӑра хунарҫӑ ытларах та ытларах хӑйӗн кӑмӑлне кайма пуҫланине туйса илчӗ: этем мӗн тери тӗплӗн туса пырать хӑйне хушнӑ ӗҫе!", "Пӗчӗкҫеҫ принц хӑй унччен хӗвел аннине пӑхса киленнине, пуканне пӗр вырӑнтан тепӗр вырӑна куҫара-куҫара лартнине аса илчӗ.", "Вара ун пуҫӗнче хӑйӗн ҫӗнӗ тусне пулӑшас шухӑш ҫуралчӗ: — Эсӗ пӗлетӗн-и… Ман пӗр меслет пур: унпа усӑ курсан эсӗ хӑҫан канас тетӗн, ҫавӑн чухне канса илме пултаратӑн…", "— Эпӗ яланах хама ырнӑ ут пек туятӑп."], "p": 355}, {"t": "text", "c": ["Чӑн та-ҫке-ха, ӗҫе хушнӑ пек туса пынӑ вӑхӑтрах кӑштах шӑнӑрсене лӑнчӑ ярса илме те май килет-ҫке."], "p": 356}, {"t": "text", "c": ["Пӗчӗк принц ҫакӑн пек сӗнчӗ: — Санӑн пӗчӗкҫӗ планетуна виҫӗ утӑмпа утса ҫаврӑнма пулать. Утӑм хӑвӑртлӑхне шайлаштарса санӑн пӗр пекех хӗвел ҫутинче юлма тӑрӑшмалла. Канса илес тенӗ чухне эсӗ хуллен-хуллен хӗвел ҫутинче ут… Вара кун тӑршшӗ ху ӑна мӗн чухлӗ тӑсас тетӗн, ҫавӑн чухлӗ тӑсӑлӗ."], "p": 357}, {"t": "text", "c": ["— Ку мана усӑ параймасть ҫав, — терӗ хунарҫӑ.", "— Эпӗ хамӑн пурнӑҫра темрен те ытларах ҫывӑрма юрататӑп."], "p": 358}, {"t": "text", "c": ["— Апла пулсан санӑн чӑнах та шанчӑк сахал, терӗ Пӗчӗк принц."], "p": 359}, {"t": "text", "c": ["— Чӑнах та, манӑн нимле шанчӑк та ҫук, — килӗшрӗ унпа хунарҫӑ.", "— Ырӑ кун. Унтан хунарне сӳнтерчӗ."], "p": 361}]}