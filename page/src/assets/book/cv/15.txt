{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XV", "p": 363}, {"t": "text", "c": ["«Эпӗ пӗртте иккӗленместӗп, — терӗ хӑй ӑшӗнче Пӗчӗк принц инҫете тӑсӑлакан ҫул ҫине тухсан. — Лешсем пурте: королӗ те, суя чапшӑн пуҫне минретекенни те, ӗҫкӗҫӗ те, ӗҫлӗ ҫынни те — ҫав тӳрӗ чунлӑ хунарҫӑран йӗрӗнӗччӗҫ.", "Ҫав вӑхӑтрах вӑл, ҫавсемпе танлаштарсан, путишле курӑнман пӗртен-пӗр ҫын. Хунарҫӑ лешсем пек хӑйшӗн ҫеҫ ӑшталанмасть — акӑ мӗнре этем хакӗ, — шеллес кӑмӑл чунне хӗстернӗрен Пӗчӗк принц ассӑн сывласа илчӗ. — Эпӗ унпа, пӗртен-пӗр ҫынпа, ҫывӑх туслашма пултарнӑ пулӑттӑм. Шел, унӑн планети ытла та пӗчӗккӗ.", "Унта иккӗн вырнаҫмалӑх та вырӑн ҫук…»", "Пӗчӗк принцӑн ҫак планетӑран уйрӑлнӑ чух ун пирки чунне хӗртсех кулянма пысӑк сӑлтав пулчӗ. Чун-чӗрин тӗпӗнче вӑл ҫав туйӑма пусарма тӑрӑшрӗ пулин те, ӑнланчӗ: кунта ҫирӗм тӑватӑ сехет хушшинче пин те тӑват ҫӗр хӗрӗх хутчен хӗвел аннине курса киленме май пулӗччӗ!"], "p": 364}, {"t": "text", "c": ["Улттӑмӗш планета умӗнхинчен вунӑ хут пысӑкрах пулнӑ.", "Ун ҫинче капашсӑр хулӑн кӗнекесем ҫыракан ватӑ ҫын тӗпленсе пурӑннӑ."], "p": 366}, {"t": "text", "c": ["— Кур-ха эсӗ!", "Ҫулҫӳревҫӗ-тӗпчевҫӗ персе ҫитрӗ! — хыттӑн кӑшкӑрчӗ хайхискер Пӗчӗк принца асӑрхасан. Пӗчӗк принц кӑштах сывлӑш ҫавӑрса илес тесе пукан ҫине вырнаҫса ларчӗ. Шутласассӑн, мӗн чухлӗ ҫул хыҫа хӑварнӑ вӑл!"], "p": 368}, {"t": "text", "c": ["— Эсӗ ӑҫтан ҫаврӑнса тухрӑн? — ыйтрӗ ватти."], "p": 369}, {"t": "text", "c": ["— Ку мӗнле кӗнеке, ҫавӑн хулӑнӑшскер? — кӑсӑкланчӗ Пӗчӗк принц.", "— Мӗн тӑватӑр эсир кунта?"], "p": 370}, {"t": "text", "c": ["— Эпӗ географ, — терӗ ватӑ мӗҫье."], "p": 371}, {"t": "text", "c": ["— Мӗне пӗлтерет вӑл географ тени?"], "p": 372}, {"t": "text", "c": ["— Географ вӑл — ӑслӑлӑх ҫынни, тӗрлӗ тинӗссен, юхан шывсен, хуласен, сӑрт-тусен тата пушхирсен тӗлне-вырӑнне йӑлтах тӗплӗн пӗлсе тӑрать."], "p": 373}, {"t": "text", "c": ["— Ку чӑннипех те кӑсӑк япала, — терӗ Пӗчӗк принц.", "— Акӑ ӑҫта вӑл чӑн-чӑн професси! Унтан вӑл географ планетин йӗри-тавралӑхне сӑнавлӑ куҫпа тинкерчӗ. Кунашкал мӑнаҫлӑ илеме нихӑш планета ҫинче те курманччӗ вӑл."], "p": 375}, {"t": "text", "c": ["— Сирӗн планетӑн сӑн-сӑпачӗ чӑннипех те хӳхӗм. Океан пур-и ун ҫинче?"], "p": 376}, {"t": "text", "c": ["— Куна эпӗ пӗлме пултараймастӑп, — терӗ географ."], "p": 377}, {"t": "text", "c": ["— Ай-яй! — терӗ Пӗчӗк принц кӑштах кӑмӑлӗ хуҫӑлнине пытараймасӑр.", "— Сӑрт-ту тӗлӗшӗпе мӗнле?"], "p": 378}, {"t": "text", "c": ["— Куна эпӗ пӗлме пултараймастӑп, — терӗ географ."], "p": 379}, {"t": "text", "c": ["— Хуласем, юхан шывсем, пушхирсем пур-и?"], "p": 380}, {"t": "text", "c": ["— Эпӗ куна та пӗлме пултараймастӑп, — терӗ географ."], "p": 381}, {"t": "text", "c": ["— Мӗнле вара, эсир географ-ҫке-ха!"], "p": 382}, {"t": "text", "c": ["— Ку ҫапла, анчах та эпӗ тӗпчевҫӗ мар-ҫке, — терӗ географ.", "— Мана кунта пӗр-пӗр тӗпчевҫӗ ҫав тери кирлӗччӗ.", "Мӗншӗн тесессӗн хуласемпе юхан шывсен, сӑртсемпе тинӗссен, океансемпе пушхирсен йыш-хисепне шута илекенӗ географ мар-ҫке-ха.", "Географ ӗҫӗ шутсӑр яваплӑ, вӑл йытӑ хӑваласа ҫӳреймест.", "Унӑн хӑйӗн кабинетӗнчен тухма та вӑхӑт ҫук. Вӑл тӗпчевҫӗ-ҫулҫӳревҫӗсене хӑй патӗнче йышӑнать, тӗплӗн ыйтса пӗлет, вара вӗсем каласа панине ҫырса хурать.", "Калӑпӑр, хӑшӗн те пулин асаилӗвӗ ӑна кӑсӑклантарса ячӗ. Ун пек чухне географ каласа параканӗн шалти сӑн-сӑпачӗпе чун-чӗрин тасалӑхне хытӑ тӗрӗслет, унтан-кунтан тӗрлӗрен справка ыйта-ыйта пӗлет — йӗркеллӗ ҫынах-и лешӗ?"], "p": 383}, {"t": "text", "c": ["— Ку мӗн тума кирлӗ?"], "p": 384}, {"t": "text", "c": ["— Мӗншӗн тесессӗн суеҫтерекен тӗпчевҫӗ каласа панисемпе географи кӗнекисене тултарса лартсан мӗн пулса тухӗ?!", "Ҫавӑн пекех ӗҫкӗпе иртӗхекен тӗпчевҫе те шанма юрамасть."], "p": 385}, {"t": "text", "c": ["— Мӗншӗн-ши?"], "p": 386}, {"t": "text", "c": ["— Мӗншӗн тесессӗн ӳсӗр ҫыннӑн куҫӗ иккӗллӗ кӑтартать.", "Пӗр ту ларакан вырӑнта ун куҫне иккӗ курӑнма пултарать, ун хыҫҫӑн географ та иккӗ ҫырса хурас хӑрушлӑх пур."], "p": 387}, {"t": "text", "c": ["— Эпӗ пӗр ҫынна пӗлеттӗмччӗ… Унран япӑх тӗпчевҫӗ пулӗччӗ, — терӗ Пӗчӗк принц."], "p": 388}, {"t": "text", "c": ["— Ку пулма пултарать.", "Ҫапла вара, енчен те тӗпчевҫӗ йӗркеллӗ этемех пулни палӑрсан, вӑл тунӑ открытин чӑнлӑхне тӗпчесе пӗлеҫҫӗ."], "p": 389}, {"t": "text", "c": ["— Капла пӑхнипех курма-пӗлме пулать-и ӑна?"], "p": 390}, {"t": "text", "c": ["— Ҫук.", "Ку ҫав тери кӑткӑс япала.", "Ун пек чухне тӗпчевҫӗ хӑйӗн ҫӗнуҫавне (открыти) мӗнле-тӗр япалапа тӗревлеме тивӗҫ..", "Сӑмахран, вӑл уҫнӑ пӗр-пӗр капмар сӑрт пирки сӑмах пырать пулсан уҫаканне ҫавӑнтан пысӑк чул катрамӗсем илсе килсе кӑтартма хушаҫҫӗ."], "p": 391}, {"t": "text", "c": ["Географ кӗтмен ҫӗртен пӑлханса ӳкрӗ:"], "p": 392}, {"t": "text", "c": ["— Сан пирки каласан, эсӗ ху та тӗпчевҫӗ тата инҫетрен килетӗн!", "Каласа парсамччӗ мана хӑвӑн планету ҫинчен! Унтан географ хулӑн журналне уҫса кӑранташне шӗвӗртрӗ.", "Тӗпчевҫӗ каласа панисене малтан кӑранташпа ҫыраҫҫӗ. Вара тӗпчевҫӗ пӗр-пӗр япала илсе килсе кӑтартасса кӗтеҫҫӗ, ун хыҫҫӑн тин чернилпа ҫырса хураҫҫӗ."], "p": 394}, {"t": "text", "c": ["— Ху ҫинчен каласа пар, — ыйтрӗ географ."], "p": 395}, {"t": "text", "c": ["— Эй, хам пирки калас пулсан, унта кӑсӑклантараканни нимех те ҫук, — терӗ Пӗчӗк принц. — Манӑн пурте хамашкал пӗчӗк виҫеллӗ. Виҫӗ вулкан пур.", "Вӗсенчен иккӗшӗ пӗр чарӑнми вут-хӗм кӑларса лараҫҫӗ, тепри вара сӳнсе ларнӑ.", "Анчах пӗлеймӗн, тем сиксе тухма та пултарӗ…", "— Ҫапла, пӗлсе пӗтереймӗн, — ҫирӗплетрӗ географ."], "p": 396}, {"t": "text", "c": ["— Кунсӑр пуҫне манӑн чечек пур."], "p": 397}, {"t": "text", "c": ["— Чечексене эпир кӗнекере палӑртмастпӑр."], "p": 398}, {"t": "text", "c": ["— Мӗншӗн?!", "Вӑл калама ҫук хӳхӗмскер-ҫке! — Мӗншӗн тесессӗн чечек ҫывӑрмасӑр курнӑ тӗлӗке аса илтерет. Ун пурнӑҫӗ — самант."], "p": 400}, {"t": "text", "c": ["— Мӗнле ӑнланмалла куна?"], "p": 401}, {"t": "text", "c": ["— Географи кӗнекисен хакне нимӗнле урӑх кӗнекесемпе те танлаштарма ҫук, — ӑнлантарчӗ географ.", "— Вӗсем — нихӑҫан кивелми пахалӑх.", "Калӑпӑр, ту пӗр вырӑнтан тепӗр вырӑна куҫса ларни шутсӑр сайра тӗл пулать.", "Ҫавнашкалах океан та тахҫанта пӗрре ҫеҫ типме пултарать.", "Эпир ӗмӗр улшӑнми ҫирӗп никӗслӗ пулӑмсем ҫинчен ҫеҫ ҫыратпӑр."], "p": 402}, {"t": "text", "c": ["— Анчах та сӳннӗ вулкан та тахҫанта пӗрре вӑранма пултарать-ҫке-ха, — географа чарсах сӑмах хушрӗ Пӗчӗкҫеҫ принц.", "— Ҫавӑнпа та пӗр-пӗр пулӑмӑн «пурнӑҫӗ — самант» тени тӗрӗс-ши?"], "p": 403}, {"t": "text", "c": ["— Вулкан ҫӑварӗнчен вут-хӗм сирпӗнет-и, е вӑл тахҫанах сӳнсе шӑпланнӑ, ку пирӗншӗн, географсемшӗн, пурпӗрех. Пирӗншӗн чи кирли — сӑрчӗ хӑй. Вӑл ялан пӗр вырӑнта. — Ҫапах та «пурнӑҫӗ — самант» тени мӗне пӗлтерет-ха? — тепӗр хут ыйтрӗ Пӗчӗк принц: вӑл мӗн те пулин ыйтрӗ тӗк хӑйне ҫырлахтаракан хурав илмесӗр нихӑҫан та лӑпланмасть."], "p": 405}, {"t": "text", "c": ["— Урӑхла каласан, часах ҫук пулса тӑма тивӗҫлӗ тенине пӗлтерет."], "p": 406}, {"t": "text", "c": ["— Манӑн чечек те «часах ҫук пулса тӑма» тивӗҫлӗ-ши вара?"], "p": 407}, {"t": "text", "c": ["— Ним иккӗленмелли те ҫук."], "p": 408}, {"t": "text", "c": ["«Манӑн ынатлӑ чечекӗн ӗмӗрӗ кӗске, — хӑйпе хӑй калаҫрӗ Пӗчӗк принц. — Тӑватӑ чӗрпекӗсӗр пуҫне унӑн тӗнче ӗнтрӗкӗнчен хӳтӗленмелли урӑх нимӗн те ҫук.", "Эпӗ вара ӑна хамӑн планета ҫинче тӑр пӗччен пӑрахса хӑвартӑм!»", "Чечекӗпе уйрӑлнӑранпа вӑл пирвайхи хут ӑна кулянса аса илчӗ.", "Унтан харсӑрланса ҫапла ыйтрӗ:"], "p": 409}]}