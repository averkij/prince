{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XVI", "p": 410}, {"t": "text", "c": ["— Эсир мана халь ӑҫталла ҫул тытма сӗннӗ пулӑттӑр?"], "p": 410}, {"t": "text", "c": ["— Ҫӗр планета ҫине ҫитсе кур, — хуравларӗ географ. — Ун пирки лайӑх сас-хура ҫӳрет…", "Пӗчӗк принц пӗр тӑхтамасӑр ҫула тухрӗ, анчах шухӑшӗ-ӗмӗчӗ унӑн чечекӗ еннеллех вӗҫрӗ."], "p": 411}, {"t": "text", "c": ["Ҫапла вара ҫиччӗмӗш планета Ҫӗр пулчӗ."], "p": 413}, {"t": "text", "c": ["Ҫӗр куҫпа ытама илмелӗх планета ҫеҫ мар иккен.", "Унӑн тӗрлӗ кӗтесӗнче ҫӗр те вун пӗр король (ҫав шутрах негрсен те) шутланать, ҫичӗ пин географ, тӑхӑр ҫӗр пин ӗҫлӗ ҫын, ҫичӗ миллион ҫурӑ ӗҫкӗҫ, виҫ ҫӗр вун пӗр миллион суя чапа хапсӑнакан — пурӗ икӗ миллиарда яхӑн ҫитӗннӗ ҫын."], "p": 414}, {"t": "text", "c": ["Ҫӗр кӳлепин чикӗсӗр мӑнаҫлӑхне эсир ҫакӑн тӑрӑх та туйса илме пултаратӑр: электричество вӑйӗпе усӑ курма вӗреничченхи тапхӑрта ултӑ континент ҫинче хунарҫӑсен шутсӑр пысӑк ҫарне тытса тӑма тивнӗ — пурӗ тӑват ҫӗр утмӑл икӗ пин те пилӗк ҫӗр вун пӗр ҫын."], "p": 415}]}