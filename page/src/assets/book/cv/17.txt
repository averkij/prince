{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XVII", "p": 416}, {"t": "text", "c": ["Айккинчен пӑхсан хунарҫӑсен ӗҫӗ ҫав тери ӗлккен курӑннӑ.", "Ҫак йышлӑ ҫар ӗҫӗн тикӗс кӗвви-ҫеммине балет ӑстисен хусканӑвӗпе танлаштарма пулать.", "Пуринчен те малтан Ҫӗнӗ Зеландипе Австрали хунарҫисем ӗҫе пикеннӗ.", "Хунарӗсене ҫутнӑ та ҫывӑрма кайнӑ.", "Унтан Китайпа Ҫӗпӗр хунарҫисен «ташша тухма» черечӗ ҫитнӗ. Вӗсем те хӑйсен ӗҫне туса «сцена хыҫне» кайса пытаннӑ.", "Унтан черетпе Раҫҫейпе Инди хунарҫисем ӗҫе кӳлӗннӗ. Вӗсем хыҫҫӑн — Африкӑпа Европӑрисем.", "Пӗр сӑмахпа, Кӑнтӑр Америкӑпа Ҫурҫӗр Америка таранах куҫса ҫитнӗ черет.", "Хунарҫӑсем яланах вӑхӑта тӗп-тӗрӗс тытса пырса, черете пӑсмасӑр тухнӑ «сцена» ҫине.", "Ҫак вӗҫсӗр-хӗрсӗр хусканура тӗлӗнмелле асамлӑ илӗртӳлӗх палӑрнӑ."], "p": 416}, {"t": "text", "c": ["Шухӑшсӑр та канлӗ пурнӑҫпа киленсе пурӑнакансем — Ҫурҫӗр полюсӗпе Кӑнтӑр полюсӗн пӗртен-пӗр хунарҫисем пулнӑ: вӗсен хӑйсен ӗҫӗпе ҫулталӑкра пурӗ те икӗ хутчен ҫеҫ чӑрманма тивнӗ."], "p": 417}, {"t": "text", "c": ["Сӑмаха ҫивӗчлетсе калама тӑрӑшнӑ чух кӑштах чӑн пулманнине хушса хурасси те пулкалать.", "Эпӗ те хунар ҫутакансем ҫинчен пӑртак хамран хушса, ӳстеререх каларӑм.", "Кунта хамӑр планетӑна пӗлменнисен тӗлӗшпе уйрӑмах асӑрхануллӑ пулмалла.", "Ҫынсем Ҫӗр ҫинче пит нумай вырӑн йышӑнмаҫҫӗ.", "Калӑпӑр, Ҫӗр ҫинче пурӑнакан икӗ миллиард ҫынна пӗр пысӑк ушкӑна митингри пек ҫума-ҫумӑн пухас пулсан вӗсем пӗр чӑрмавсӑрах тӑршшӗпе ҫирӗм мильӑллӑ, сарлакӑшӗпе ҫирӗм мильӑллӑ лаптӑк ҫинче вырнаҫма пултарӗччӗҫ.", "Ҫӗр ҫинче пурӑнакансене пӗр ҫын юлмиех ҫума-ҫумӑн тачӑ тӑратса тухсан вӗсем Лӑпкӑ океанри пӗчӗк утрав ҫинче вырнаҫӗччӗҫ."], "p": 419}, {"t": "text", "c": ["Ҫитӗннисем, паллах, ӗненмен пулӗччӗҫ.", "Вӗсен шучӗпе, кунта ҫав тери нумай вырӑн кирлӗ пулӗччӗ."], "p": 420}, {"t": "text", "c": ["Вӗсем хӑйсене мӑнаҫлӑ баобабсем пек курма хӑнӑхнӑ.", "Эсир вӗсене пӗр-пӗр япалана шута илме, хисеплесе тухма сӗнсе пӑхӑр-ха.", "Вӗсем хисепсене кӑмӑллаҫҫӗ, ҫаксенче киленӗҫ тупаҫҫӗ.", "Эсир вара кунашкал тӑрмашупа вӑхӑта та сая ан ярӑр.", "Мӗншӗн тесен эсир мана унсӑрӑн та ӗненетӗр."], "p": 421}, {"t": "text", "c": ["Пӗрремӗш хут Ҫӗр ҫине аннӑ Пӗчӗкҫеҫ принц ҫын таврашне пачах та тӗл пулмарӗ, ку ӑна хытӑ тӗлӗнтерчӗ.", "Вӑл таҫта йӑнӑшпа урӑх планета ҫине лекмерӗм-ши тесе те шутланӑччӗ ӗнтӗ. Ҫав самантра хӑйӑр ҫинче уйӑх ҫутин пайӑркипе йӑлтӑртатса илнӗ темле унка асӑрхарӗ."], "p": 422}, {"t": "text", "c": ["— Ырӑ каҫ, — терӗ Пӗчӗк принц хӑй кама сӑмах хушнине пӗлмесӗрех."], "p": 423}, {"t": "text", "c": ["— Ырӑ каҫ, — хуравларӗ ҫӗлен."], "p": 424}, {"t": "text", "c": ["— Мӗнле планета ҫине персе антӑм-ши эпӗ?"], "p": 425}, {"t": "text", "c": ["— Ҫӗр ҫине, — терӗ ҫӗлен. — Африкӑна."], "p": 426}, {"t": "text", "c": ["— Аюй! Мӗншӗн Ҫӗр ҫинче пӗр ҫын та курӑнмасть? — Кунта талккӑшпех пушхир. Пушхирсенче никам та пурӑнмасть.", "Ҫӗр вара вӗҫӗ-хӗррисӗр пысӑк, — терӗ ҫӗлен."], "p": 428}, {"t": "text", "c": ["Пӗчӗк принц чул катрамӗ ҫине ларчӗ те пӗлӗтелле куҫ ывӑтрӗ."], "p": 429}, {"t": "text", "c": ["— Ҫӑлтӑрсен ҫути мана шухӑша ярать, кашни ҫын хӑйӗнне туптӑр тесе йӑлкӑшмаҫҫӗ-ши вӗсем?", "Кур-ха, авӑ манӑн планета — шӑп та лӑп пирӗн пуҫ тӑрринче йӑлтӑртатать…", "Анчах та мӗн тери инҫе ун патне ҫитме!"], "p": 430}, {"t": "text", "c": ["— Чӑннипех те хӳхӗм курӑнать, — терӗ ҫӗлен.", "— Мӗн тӑвасшӑн эсӗ Ҫӗр ҫинче?"], "p": 431}, {"t": "text", "c": ["— Эпӗ хамӑн чечеке кӳрентернӗччӗ, — терӗ Пӗчӗк принц."], "p": 432}, {"t": "text", "c": ["— Аплах-и? — ӑнлануллӑн сӑмах хушрӗ ҫӗлен.", "Вара иккӗшӗ те шӑпланчӗҫ."], "p": 433}, {"t": "text", "c": ["— Ӑҫта-ха ҫынсем? — шӑплӑха татса ыйтрӗ Пӗчӗкҫеҫ принц.", "— Пуш-хирте пӗчченлӗхе тӳсме ҫӑмӑлах мар пулас…", "— Пӗчченлӗх туйӑмӗ ҫынсемпе чух та сирӗлмест, — терӗ ҫӗлен. Пӗчӗкҫеҫ принц ӑна вӑраххӑн тӗсесе сӑнарӗ, унтан ҫапла каларӗ:"], "p": 435}, {"t": "text", "c": ["— Пач никам пек те мар чун эсӗ, пӳрнерен те хулӑн мар…", "— Апла пулин те эпӗ хамри хӑватпа король пӳрнинчен ирттеретӗп, — хирӗҫлерӗ ҫӗлен."], "p": 436}, {"t": "text", "c": ["Пӗчӗкҫеҫ принц питӗнче кулӑ палӑрчӗ:"], "p": 437}, {"t": "text", "c": ["— Ӑҫтан-ха эс ун пек хӑватлӑ пулайӑн? Эсӗ, урасӑрскер, ҫул ҫӳреме те пултараймастӑн…", "— Эпӗ сана карап ҫине ларса ҫитме май ҫук инҫете илсе кайма пултаратӑп, — терӗ ҫӗлен. Унтан Пӗчӗк принцӑн ури пакӑлчакне ылтӑнран ӑсталанӑ сулӑ евӗрлӗ кӑшӑлларӗ. — Эпӗ перӗннӗ хыҫҫӑн Ҫӗртен тухнӑ кашни чунах каялла Ҫӗр ытамне кӗрет, — хушса хучӗ ҫӗлен. — Анчах та эсӗ таса, кунсӑр пуҫне ҫӑлтӑр ҫинчен аннӑ…", "Пӗчӗк принц нимӗн те шарламарӗ."], "p": 440}, {"t": "text", "c": ["— Ҫапах та эпӗ сана шеллетӗп, ҫак гранит пек хытӑ Ҫӗр ҫинче эсӗ ҫав тери вӑйсӑр.", "Ҫитес кунсенчен пӗринче, хӑвӑн планетушӑн тунсӑхласа ҫитсен, эпӗ сана пулӑшма пултаратӑп.", "Манӑн хӑват ҫитет…", "— Эй! Эпӗ питӗ лайӑх ӑнлантӑм, — терӗ Пӗчӗк принц.", "— Анчах мӗншӗн-ха эсӗ туптармӑшсемпе вӑлтса калама кӑмӑллатӑн?"], "p": 441}]}