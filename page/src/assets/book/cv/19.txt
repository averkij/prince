{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XIX", "p": 450}, {"t": "text", "c": ["— Чипер юл, — терӗ Пӗчӗк принц."], "p": 450}, {"t": "text", "c": ["— Чипер кай, — тесе сывпуллашрӗ чечек."], "p": 451}, {"t": "text", "c": ["Пӗчӗк принц ҫӳллӗ ту ҫине хӑпарчӗ.", "Ку таранччен вӑл хӑйӗн виҫӗ вулканӗсӗр пуҫне урӑх сӑрт-ту таврашӗ курман, вӗсем те пулин хӑйӗн чӗркуҫҫийӗнчен ҫӳллӗ пулман.", "Сӳннӗ вулканӗпе вара вӑл пукан вырӑнне усӑ курнӑ.", "«Ҫакӑн ҫӳллӗш ту ҫинче, — мӗлтлетрӗ ун пуҫӗнче шухӑш, — эпӗ йӗри-тавралла пӗрре куҫ ывӑтсах планетӑпа ун ҫыннисене пӗтӗмпех яр уҫҫӑн курма пултарӑп». Анчах та куҫ умне йӗп пек ҫинҫе те шӗвӗр чул хысакӗсем ҫеҫ тухса тӑчӗҫ."], "p": 453}, {"t": "text", "c": ["— Ырӑ кун, — терӗ вӑл сывлӑх сунни ытлашши пулас ҫук тесе."], "p": 454}, {"t": "text", "c": ["— Ырӑ кун… ырӑ кун… ырӑ кун… — хумӑн-хумӑн сарӑлса хуравларӗ ахрӑм."], "p": 455}, {"t": "text", "c": ["— Камсем эсир? — ыйтрӗ Пӗчӗк принц."], "p": 456}, {"t": "text", "c": ["— Камсем эсир… камсем эсир… камсем эсир… — ҫийӗнчех тавӑрчӗ ахрӑм."], "p": 457}, {"t": "text", "c": ["— Ман туссем пулсамӑр, пӗччене йывӑр…"], "p": 458}]}