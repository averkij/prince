{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "II", "p": 14}, {"t": "text", "c": ["Ҫавӑн пекех пурӑнан пурнӑҫра манан тем тӗрлӗ ҫынпа та тӗл пулма тивнӗ, вӑл шутрах хӑйсене ҫав тери нумай пӗлнӗн кӑтартакансемпе те.", "Манӑн нумай ҫул ҫитӗннисем хушшинче пурӑнма тиврӗ. Ҫавӑнпа та эпӗ вӗсене кашни кунах ҫывӑхран курса сӑнанӑ.", "Темшӗн-ҫке ҫак сӑнав вӗсем ҫумне ырӑ енсем ытлашши нумаях хушаймарӗ."], "p": 14}, {"t": "text", "c": ["Тахҫан пӗринпе тӗл пулсаччӗ: пӗрре пӑхсан этем тӑнлӑ-пуҫлӑскерех темелле. Эпӗ ӑна, тӗрӗслесе пӑхмалла тенӗ пек, хамӑн пӗрремӗш номерлӗ ӳкерчӗке, яланах усраканскере, кӑтартса пӑхас терӗм.", "Манӑн пӗлес килетчӗ: чӑннипех те ӑнланаканскер-ши вӑл?", "Анчах та вӑл йӑлӑхтармӑш хуравпах ҫырлахрӗ: «Ку вӑл — шлепке».", "Ҫак самантран эпӗ унпа ни ҫӗленсем ҫинчен, ни ҫын ури пусман ӗмӗрхи вӑрмансем ҫинчен, ни ҫӑлтӑрсем ҫинчен тек сӑмах хускатмарӑм. Пӗртен-пӗр сӑмах пирӗн калаҫура бридж, гольф, политика тавра тата галстук ҫинчен пулчӗ.", "Тӗнче ҫине ҫитӗннисен куҫӗпе пӑхакан ҫак ҫын хӑй пекех тавҫӑруллӑ этеме тӗл пулнишӗн ҫав тери кӑмӑллӑ юлчӗ. Кунпа пӗрлех манӑн ялан тенӗ пекех пӗр-пӗччен пурӑнмалла пулчӗ, чуна уҫса калаҫмалли ҫывӑх ҫынсӑр. Ҫак тапхӑр ултӑ ҫул каялла Сахара пушхирӗнче пулса иртнӗ аваричченех тӑсӑлчӗ. Ун чухне, инкеке, ман самолет моторӗ пӑсӑлчӗ.", "Манпа пӗрле ни механик, ни пассажир пулманран шанчӑкӑм хамра ҫеҫчӗ, тӑр пӗчченскерӗн хытах ҫӗмӗрӗлнӗ мотора юсамаллаччӗ.", "Тӗрӗссипе, эпӗ вӑл самантра пурнӑҫпа вилӗм хушшинчеччӗ ӗнтӗ.", "Ӗҫмелли шыв та пӗр ҫич-сакӑр кунлӑх кӑначчӗ."], "p": 17}, {"t": "text", "c": ["Эпӗ пӗрремӗш хут вӗҫӗ-хӗррисӗр сарӑлса выртакан пуш-хир хӑйӑрӗн «ҫемҫе тӳшекӗ» ҫинче ҫӗр каҫрӑм, ҫынсем пурӑнма юрӑхлӑ ҫӗртен пин-пин ҫухрӑм аякра.", "Эпӗ кӗрсе ӳкнӗ лару-тӑру океанра путакан карап ҫинчи ҫынсеннинчен те йывӑртарах ахӑр.", "Ҫавӑнпа та кӑнтӑр ҫутинче эпӗ хам ҫумра темле ҫинҫе те ҫепӗҫ сасӑ илтнипе вӑранса кайни маншӑн кӗтменлӗх пулнине эсир ӑнланма тивӗҫ. Манпа калаҫаҫҫӗ иккен: — Тархасшӑн… сурӑх ӳкерсе пар-ха! — Мӗскер?! — Ӳкерсе пар-ха мана сурӑх…", "Эпӗ ялт! ҫеҫ ура ҫине сиксе тӑтӑм — юнашар йывӑҫа аҫа ҫапрӗ тейӗн.", "Куҫа шӑлкаласа, тимлесе пӑхрӑм та курах кайрӑм: хамран темиҫе утӑмрах ӗлккен тум-юмлӑ та хӳхӗм сӑн-питлӗ пӗчӗкскер тӑрать-мӗн.", "Акӑ унӑн аванах пулса тухнӑ портречӗ, эпӗ ӑна каярахпа ятарласа ӳкернӗччӗ.", "Анчах та ман ӳкерчӗк тем тесен те ун сӑн-пичӗн илемне туллин палӑртаймасть.", "Апла пулин те сӑлтавӗ эп йӑнӑшнинче мар, Мана хӑй вӑхӑтӗнче, ултӑ ҫултискере, санран художник пулаймасть тесе ҫитӗннисем ӳкерес-сӑрлас йӑпану-киленӳрен пистерчӗҫ, Ҫавӑнпа та эпӗ ку тӗлӗшпе удав кӗлеткине тулашран тата шалтан ӳкернисӗр пуҫне ним те вӗренеймерӗм."], "p": 21}, {"t": "text", "c": ["Эпӗ ҫак пӗчӗк пирӗшти пек кӗлеткене тӗлӗнсе хытса сӑнатӑп.", "Паллах, ҫакна та манма юрамасть: эпӗ ҫынсем пурӑнакан ҫӗртен пин-пин ҫухрӑм инҫетре пулнӑ-ҫке-ха.", "Ҫав вӑхӑтрах пӑхатӑп та: манпа юнашар тӑракан кайӑк чунлӑ пӗчӗкскерте ни ҫултан аташнин, ни вилес пек ывӑннин, ни выҫӑпа е шывсӑр аптранин, ни ҫав тери хӑранин паллисем пачах та ҫук.", "Ҫиелтен пӑхсан унра пушхирте аташса кайнӑ ачана, этем йӗрӗ курӑнман ҫӗрте ҫӗтнӗскере, аса илтерекен паллӑсем ҫукчӗ.", "Кӑштах сӑмах хушса каламалӑх тӑна кӗрсен эпӗ унран ыйтрӑм:"], "p": 22}, {"t": "text", "c": ["— Ҫапах та… Мӗн тӑватӑн эсӗ кунта?"], "p": 23}, {"t": "text", "c": ["Вӑл мана ачанни пек мар шухӑшлӑ куҫӗсемпе тӗсесе, шӑппӑн ҫеҫ, паҫӑрхиллех тепре ыйтрӗ:"], "p": 24}, {"t": "text", "c": ["— Тархасшӑн… ӳкерсе пар-ха мана сурӑх…", "Пӗр-пӗр вӑрттӑнлӑх ҫын чунне ҫавӑрса-пӑчӑртаса илчӗ тӗк, вӑл ҫав самантра хушнине ҫӑмӑллӑнах пурнӑҫлать. Маншӑн ҫак пӗтӗмпех пулма пултарайман япала пек туйӑннӑран, тата хам ҫынсем пурӑнакан ҫӗр лаптӑкӗсенчен пин-пин ҫухрӑм аякра пулнӑран (вилӗм те ик утӑмрахчӗ) эпӗ хам сисмесӗрех кӗсьерен хут листипе стилограф туртса кӑлартӑм.", "Анчах та хам ӳкерме мар, уйрӑмах географие, историе, шутлас-хутлас ӗҫе тата грамматикӑна ҫине тӑрса вӗреннине аса илтӗм те ӳкерме пӗлменни ҫинчен кӗтмен хӑнана пӗлтертӗм.", "Вӑл мана ҫапла хуравларӗ:"], "p": 25}, {"t": "text", "c": ["— Ку темех мар. Ӳкерсе пар мана сурӑх."], "p": 26}, {"t": "text", "c": ["Вара эпӗ, нихҫан сурӑх ӳкерменскер, тахҫан ӳкернӗ икӗ ӳкерчӗкрен пӗрне кӑштах унтан-кунтан кӑранташпа тӗкӗнкелесе юсарӑм. Вӑл слона ҫӑтнӑ удавӑн «хупӑ» ӳкерчӗкӗччӗ.", "Анчах та пӗчӗк тусӑн хирӗҫле хуравӗ маншӑн кӗтмен япала пулчӗ:"], "p": 27}, {"t": "text", "c": ["— Ҫук! Ҫук!", "Мана удав варӗнчи слон кирлӗ мар.", "Удав вӑл ҫав тери хӑрушӑ чӗрчун, унсӑр пуҫне слон кӳлепи ытла кӗмсӗркке.", "Ман тавра пурте хам пекех пӗчӗккӗ пулма тивӗҫлӗ. Ҫавӑнпа та мана сурӑх кирлӗ.", "Ӳкерсе пар мана сурӑх."], "p": 28}, {"t": "text", "c": ["Вара манӑн ӳкерсе памах лекрӗ."], "p": 29}, {"t": "text", "c": ["Вӑл тимлесе сӑнарӗ те каллех йышӑнмарӗ."], "p": 30}, {"t": "text", "c": ["— Ҫук! Ку вӑл йывӑр чирпе аптрать пулмалла.", "Урӑххине ӳкер."], "p": 31}, {"t": "text", "c": ["Эпӗ ҫӗнӗрен ӳкертӗм."], "p": 32}, {"t": "text", "c": ["Пӗчӗк тусӑм, ман кӑмӑл еккине кӑштах ҫӗклес тесе-ши, ман ҫине ӑшшӑн пӑхса кулса илчӗ:"], "p": 33}, {"t": "text", "c": ["— Хӑвах лайӑх куратӑн вӗт-ха ку вӑл сурӑх мар, така иккенне…", "Вӑл мӑйракаллӑ. Эпӗ ӳкерчӗке каллех юсарӑм.", "Анчах та вӑл ӑна та халичченхи пекех сивлерӗ:"], "p": 34}, {"t": "text", "c": ["— Ку ытла ватӑ.", "Нумай ҫул хушши пурӑнма пултаракан сурӑх кирлӗ мана."], "p": 35}, {"t": "text", "c": ["Юлашкинчен эпӗ, тӳсӗм пӗтсе ҫитнӗрен, хамӑн мотора юсама васкаканскер, лӑппи-лаппи ӳкерчӗк йӗрӗмлесе хутӑм та ҫӗтӗлекен кӑмӑлпа татса каларӑм: — Акӑ сана ешчӗк.", "Сана кирлӗ сурӑх, курӑнманскер, ун ӑшӗнче."], "p": 38}, {"t": "text", "c": ["Эпӗ шалт тӗлӗнсе сӑнарӑм: ҫырлахусӑр кӑмӑллӑ пӗчӗк тусӑн сӑн-пичӗ кӗтмен ҫӗртен ҫуталса илчӗ:"], "p": 39}, {"t": "text", "c": ["— Ку ӳкерчӗк пӗтӗмпех мана кирлӗ пек пулса тухнӑ!", "Мӗнле шутлатӑн эс: ӑна тӑрантарма курӑк нумай кирлӗ мар-ши?"], "p": 40}, {"t": "text", "c": ["— Мӗншӗн ун пек ыйтатӑн?"], "p": 41}]}