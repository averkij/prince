{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XXI", "p": 470}, {"t": "text", "c": ["Самантрах вал хӑйне ҫав тери телейсӗррӗн туйса илчӗ.", "Пӗртен-пӗр чечекӗн сӑмахне ӗненес пулсассӑн ун пек роза тӗнчере урӑх ҫук та.", "Пӑхӑсӑн, пӗр садрах вӑл хӑйӗн савнӑ чечекӗнчен нимпе те уйрӑлса тӑман пилӗк пин роза курать!"], "p": 470}, {"t": "text", "c": ["«Мӗн тери пӑсӑлнӑ пулӗччӗ-ши унӑн кӑмӑлӗ ҫак илеме курас тӑк, — шутларӗ Пӗчӗк принц. — Каламасӑрах паллӑ, вӑл ӳсӗрме тытӑнатчӗ, унтан вилнӗ пек пулса хӑратма та хатӗрччӗ-тӗр — камӑн хӑйӗнчен култарас килтӗр.", "Манӑн вара ӑна, чирлӗ ҫынна пӑхнӑ пек, алӑ ҫинче йӑтса ҫӳреме тивнӗ пулӗччӗ — унсӑрӑн вӑл чӑнах та куҫ хупма пултарӗччӗ, манан чунӑн хурлӑхлӑ хӗлӗхӗсене хускатас тесе ӗнтӗ…»", "Унтан вӑл ӑшри сӑмахне тӑсрӗ: «Манӑнни пек чечек тӗнчере урӑх никамӑн та ҫук пулӗ тесе шутланӑччӗ эпӗ, йӑнӑшрӑм иккен — унашкал роза кашни утӑмрах тӗл пулать». Вара каллех ӑшӗнче калаҫрӗ: «Эпӗ хаклӑ пуянлӑхӑм тӗнчере ҫук илемлӗ чечекӗм тесе ӗнентертӗм хама, манӑн роза вара ыттисенчен нимӗнпе те уйрӑлса тӑмасть.", "Кунсӑр пуҫне чӗркуҫҫийӗм ҫӳллӗш виҫӗ вулкан пур манӑн; каллех вӗсенчен пӗри сӳнсе ларнӑскер ҫеҫ, тен, вӑл ӗмӗрлӗхех шӑпланнӑ… Ҫакӑн хыҫҫӑн мӗнле-ха эпӗ хама принц тесе шутлама пултаратӑп?..»", "Вара вӑл курӑк ӑшне пуҫне чикрӗ те эрленсе макӑрма пуҫларӗ."], "p": 471}, {"t": "text", "c": ["Шӑп ҫав вӑхӑтра Тилӗ килсе тухрӗ."], "p": 473}, {"t": "text", "c": ["— Ырӑ кун, — терӗ Тилӗ."], "p": 474}, {"t": "text", "c": ["— Ырӑ кун, — кӑмӑллӑн хуравларӗ Пӗчӗк принц, унтан ҫаврӑнса пӑхрӗ те никама та курмарӗ."], "p": 475}, {"t": "text", "c": ["— Эпӗ кунта, — илтӗнчӗ сасӑ, — улмуҫҫи айӗнче…", "— Кам пулатӑн эсӗ? — ыйтрӗ Пӗчӗкҫеҫ принц.", "— Епле хитрескер эсӗ!"], "p": 476}, {"t": "text", "c": ["— Эпӗ — Тилӗ, — терӗ хайхи чее чӗрчун."], "p": 477}, {"t": "text", "c": ["— Кил-ха ман ҫума, пӗрле выльӑпӑр, — сӗнчӗ ӑна Пӗчӗк принц.", "— Эпӗ ҫав тери тунсӑхлатӑп…", "— Эпӗ санпа выляймастӑп, — терӗ Тилӗ. — Мӗншӗн тесен алла иленмен."], "p": 478}, {"t": "text", "c": ["— Ах! Каҫар тархасшӑн, — терӗ Пӗчӗк принц."], "p": 479}, {"t": "text", "c": ["Тепӗр самант шухӑшласан хушса хучӗ:"], "p": 480}, {"t": "text", "c": ["— Алла илентерес тени мӗне пӗлтерет?"], "p": 481}, {"t": "text", "c": ["— Эс кунтисем мар, — палӑртса каларӗ Тилӗ. — Мӗн шыраса ҫӳретӗн?"], "p": 482}, {"t": "text", "c": ["— Эпӗ ҫынсене шыратӑп, — терӗ Пӗчӗк принц. — Алла илентерес тенине мӗнле ӑнланмалла?"], "p": 483}, {"t": "text", "c": ["— Ҫынсен пӑшалсем пур, тата вӗсем сунара ҫӳреҫҫӗ.", "Ку вӑл ҫав тери пысӑк чӑрмав кӳрет! Кунсӑр пуҫне вӗсем чӑх усраҫҫӗ."], "p": 484}, {"t": "text", "c": ["Шӑп ҫакӑнта вӗсен усӑллӑ енӗ.", "Эсӗ чӑх-чӗп шыратӑн-и?"], "p": 485}, {"t": "text", "c": ["— Ҫук, — терӗ Пӗчӗк принц. — Эпӗ хама валли тус-юлташ тупасшӑн.", "Алла илентерес тени мӗне пӗлтерет?"], "p": 486}, {"t": "text", "c": ["— Ку вӑл тахҫанах манӑҫа тухнӑ ӑнлав, — терӗ Тилӗ.", "— Вӑл ҫыхӑну тӗвӗлес тенине пӗлтерет."], "p": 487}, {"t": "text", "c": ["— Ҫыхӑну тӗвӗлес?"], "p": 488}, {"t": "text", "c": ["— Ҫапла, ҫапла, — терӗ Тилӗ.", "— Сӑмахран, эсӗ хальлӗхе маншӑн пӗчӗк арҫын ача ҫеҫ-ха, ытти ҫӗр пин ачаран нимпе те уйрӑлса тӑмастӑн.", "Эпӗ те санран пулӑшу кӗтместӗп.", "Эсӗ те манран нимле пулӑшу та кӗтместӗн. Эсӗ мана ытти ҫӗр пин тилӗ йышӗнчен нихӑш енчен те уйрӑм курмастӑн.", "Анчах эсӗ мана алла илентерсен пирӗн хушӑра ҫыхӑну тӗвви тӗвӗленет.", "Эсӗ маншӑн тӗнчере пӗртен-пӗрре пулӑттӑн.", "Санӑн та ман пекки тӗнчере урӑх пулмӗччӗ.", "— Эпӗ кӑлтах ӑнкарма пуҫлатӑп, — терӗ Пӗчӗк принц.", "— Пӗртен-пӗр чечек пур… вӑл мана алла илентермен-ши?..", "— Ку пулма та пултарать, — терӗ Тилӗ.", "— Ҫӗр ҫинче тем тӗрлӗ япала та курма пулать."], "p": 489}, {"t": "text", "c": ["— Ҫук, ку пачах та Ҫӗр ҫинче мар, — терӗ Пӗчӗк принц."], "p": 490}, {"t": "text", "c": ["Тилӗ шутсӑр тӗлӗннӗ пек курӑнчӗ:"], "p": 491}, {"t": "text", "c": ["— Нивушлӗ урӑх планета ҫинче?"], "p": 492}, {"t": "text", "c": ["— Ийя."], "p": 493}, {"t": "text", "c": ["— Вӑл планета ҫинче сунарҫӑсем пур-и?"], "p": 494}, {"t": "text", "c": ["— Ҫук."], "p": 495}, {"t": "text", "c": ["— Ку вара шутсӑр кӑсӑклӑ!", "Чӑх-чӗп тавраш пур-и?"], "p": 496}, {"t": "text", "c": ["— Ҫук."], "p": 497}, {"t": "text", "c": ["— Унта та пур енчен те чаплӑ теме ҫук иккен! — терӗ те Тилӗ ассӑн сывласа илчӗ."], "p": 498}, {"t": "text", "c": ["Унтан вӑл каллех хай еккипе кустарчӗ: — Пурнӑҫӑм ман ҫав тери кичем.", "Сунара чӑх тытма ҫӳретӗп, ҫынсем вара тӑтӑшах мана йӗрлеҫҫӗ.", "Чӑхсем пурте пӗрешкел, ҫынсем те ҫавах.", "Ҫавна пула мана кӑштах кичемлӗх пусать. Енчен те эсӗ мана алла илентерес пулсан, манӑн пурнӑҫӑм хӗвел питтинче выртакан кушакӑнни пек пулӗччӗ.", "Эпӗ санӑн уру сассине ыттисеннинчен ҫӑмӑллӑнах уйӑрса илнӗ пулӑттӑм.", "Ыттисен ури сасси мана ҫӗр айӗнчи хӑвӑла тартса пытантарать.", "Санӑн утту вара асамлӑ хӑвачӗпе ҫӗр хӑвӑлӗнчен туртса кӑларӗччӗ; вӑл хӑйӗн ҫепӗҫ кӗвви-ҫеммипе илӗртет.", "Унтан пӑх-ха тата!", "Куратӑн-и, ав ҫавӑнта, уйра тырӑ пиҫет?", "Эпӗ ҫӑкӑрпа тӑранса пурӑнмастӑп.", "Тырӑ маншӑн ниме тӑман япала ҫеҫ, пур-и вӑл, ҫук-и — пурпӗрех. Ҫавна пула кӑштах тунсӑх касать!", "Пӑхатӑп та, санӑн ҫӳҫӳ-пуҫу ылтӑн тӗслӗ.", "Ҫавӑнпа та сан аллуна иленсен маншӑн питӗ лайӑх пулӗ!", "Ылтӑнпа эрешленнӗ тулӑ пусси мана яланах сан пирки аса илтерсе тӑрӗ.", "Тулӑ пуссине хумхантаракан ҫил ачисен вӑййине те кӑмӑллама пуҫлӑп…", "Тилӗ шӑпланчӗ те чылай вӑхӑт хушши Пӗчӗк принца сӑнаса пӑхса тӑчӗ. Унтан йӑлӑнса тенӗ пек каларӗ: — Тархасшӑн… алла илентер мана!"], "p": 501}, {"t": "text", "c": ["— Эпӗ хаваспахчӗ те, анчах манӑн ҫав тери вӑхӑт сахал.", "Манӑн кампа та пулин туслашас пулать, унсӑр пуҫне ку таранччен пӗлмен япала тем чухлех."], "p": 502}, {"t": "text", "c": ["— Алла илентерекен япаласене ҫеҫ тарӑн курса пӗлме пулать, — терӗ Тилӗ.", "— Ҫынсен вара нимскере тӗплӗн пӗлме те вӑхӑчӗ ҫук.", "Вӗсем магазинсенче хатӗр япаласем ҫеҫ туянаҫҫӗ.", "Тус-юлташа тавар вырӑнне сутакан магазинсем ҫук-ҫке-ха, — акӑ мӗне пула ҫынсем халь туссӑр пурӑнаҫҫӗ.", "Тус тупас тетӗн пулсан ху патна илентер мана!"], "p": 503}, {"t": "text", "c": ["— Сана илентерес тесен мӗн тӑвас пулать вара манӑн? — ыйтрӗ Пӗчӗк принц."], "p": 504}, {"t": "text", "c": ["— Шутсӑр пысӑк тӳсӗмлӗх кирлӗ, — хуравларӗ Тилӗ.", "— Малтанлӑха ав ҫавӑнта, кӑшт манран инҫерех, курӑк ҫине лар. Шӑп та лӑп ҫав тӗле.", "Эпӗ сан ҫине куҫ хӗррипе ҫеҫ пӑхӑп, эсӗ вара чӗнмесӗр лар.", "Пӗр-пӗрне сӑмахсӑр та лайӑх ӑнланма пулать."], "p": 505}, {"t": "text", "c": ["Санӑн кунсерен ман пата ҫывӑхарах та ҫывӑхарах лармалла пулӗ.", "Тепӗр кунхине Пӗчӗкҫеҫ принц каллех килчӗ."], "p": 506}, {"t": "text", "c": ["— Кашни кунах пӗр вӑхӑтра кунта ҫитме тӑрӑш, — терӗ Тилӗ, — Калӑпӑр, эсӗ тӑватӑ сехет тӗлне килетӗн пулсан та хама пӗр сехет маларахах телейлӗ туйма пуҫлӑп.", "Тӗлпулу саманчӗ ҫывхарсах пынӑ май ман чӗре хытӑрах та хытӑрах тапма пуҫлӗччӗ.", "Тӑватӑ сехет ҫитсен эпӗ пӑлханма-пӑшӑрхан-ма пуҫлатӑп. Телей хакне чунпа ӑнкарма пикенетӗп!", "Эсӗ хаш вӑхӑтра килес тенӗ, ҫавӑн чух килетӗн пулсан ман чӗре ҫш телейлӗ самант ынатлӑхне туйса илеймест…", "Ҫирӗп йӑлана хӑнӑхни кирлӗ."], "p": 507}, {"t": "text", "c": ["— Мӗскер вӑл йӑла тени? — ыйтрӗ Пӗчӗк принц."], "p": 508}, {"t": "text", "c": ["— Ку япалана та ҫынсем пуҫӗпех манса кайнӑ ӗнтӗ, — терӗ Тилӗ.", "— Калӑпӑр, ӑна пула пӗр-пӗр кун ытти кунсенчен пач уйрӑлса тӑрать, е уйрӑм сехет пӗртте ыттисем пек мар.", "Сӑмахран, манӑн сунарҫӑсен ҫавнашкал йӑла пур: кӗҫнерникунсенче вӗсем ял хӗрӗсемпе ташӑ каҫӗ ирттереҫҫӗ.", "Пӗлесчӗ санӑн: мӗн тери пысӑк уяв маншӑн кӗҫнерникун!", "Ҫав кун эпӗ уҫӑлма тухатӑп та иҫӗм ҫырли пахчисем патнех ҫитетӗп.", "Калӑпӑр, сунарҫӑсем ҫирӗп йӑлана тытса пымасӑр ташӑ каҫӗсене хӑҫан мӗнле килет, ҫапла ирттернӗ пулсан кунсем пурте пӗрешкел пулӗччӗҫ, манӑн вара канӑҫ курма та май килмӗччӗ."], "p": 509}, {"t": "text", "c": ["Ҫапла майпа Пӗчӗк принц Тилле алла илентерчӗ.", "Часах пӗр-пӗринчен уйрӑлма та вӑхӑт ҫитрӗ. — Ах! Эпӗ сана макӑрмасӑр аса илеймӗп, — терӗ Тилӗ."], "p": 511}, {"t": "text", "c": ["— Эсӗ ху йӑнӑш турӑн, — терӗ Пӗчӗк принц. — Эпӗ сана чунна ыраттармалла пулса тухӗ тесе систертӗм, анчах эсӗ ҫине тӑрсах алла илентерме ыйтрӑн…", "— Ҫапла пулчӗ ҫав, — килӗшрӗ Тилӗ."], "p": 512}, {"t": "text", "c": ["— Эсӗ макӑрмасӑр пултараймастӑн!"], "p": 513}, {"t": "text", "c": ["— Паллах."], "p": 514}, {"t": "text", "c": ["— Апла пулсан ку саншӑн япӑх."], "p": 515}, {"t": "text", "c": ["— Ним чухлӗ те, — килӗшмерӗ Тилӗ. — Макӑрни чуна куҫҫульпе тасатать. Ылтӑн пучахсен чӳхенӗвӗнче сан сӑнна аса илме май пулни мӗне тӑрать! Вӑл шӑпланчӗ. Самантран хушса хучӗ:"], "p": 517}, {"t": "text", "c": ["— Розӑсене тепре кайса пӑх-ха.", "Унта эсӗ ҫакна ӑнланса илӗн: сан чечекӳ пек хӳхӗмми тӗнчере урӑх ҫук.", "Манпа сывпуллашма каялла килсессӗн эпӗ сана, парне вырӑнне, пӗр вӑрттӑн япала пӗлтерӗп. Пӗчӗк принц роза чечекӗсен пахчине тепӗр хут курас тесе васкаса утрӗ."], "p": 519}, {"t": "text", "c": ["— Ҫук, сирӗнте манӑн розӑн илемӗ пачах та курӑнмасть. Эсир сӑнсӑр, — терӗ вӑл вӗсене сӑнаса.", "— Сире никам та алла илентермен, эсир хӑвӑр та никама та ҫывӑхлатас теместӗр.", "Манӑн Тилӗ те малтан сирӗн евӗрлӗччӗ.", "Ытти ҫӗр пин тилӗрен вӑл нимпе те уйрӑлса тӑмастчӗ.", "Эпӗ унпа туслашнӑ хыҫҫӑн вӑл тӗнчере пӗртен-пӗр хӑйнешкел Тилӗ пулса тӑчӗ."], "p": 520}, {"t": "text", "c": ["Ку сӑмахсем чечексене иментерсе ячӗҫ."], "p": 521}, {"t": "text", "c": ["— Ҫиелтен пӑхсан эсир илемлӗ курӑнатӑр, анчах пуш-пушӑ, — тӑсрӗ сӑмахне Пӗчӗкҫеҫ принц.", "— Сирӗншӗн вилме хатӗр мар эпӗ.", "Чӑн та ӗнтӗ, пӗр-пӗр иртен-ҫӳрен куҫӗпе пӑхсан манӑн роза, тен, сирӗнтен нимпех те уйрӑлса тӑмӗ.", "Анчах та эсир ҫавӑн чухлӗ йышпа та ун тӗшшине тӑмастӑр. Ахальтен мар-ҫке-ха эпӗ ӑна кунсерен шӑварнӑ.", "Анах тӑм тивесрен кӗленче калпакпа хӳтӗленӗ, сивӗ ҫилсенчен каркӑҫпа карса ӑшӑтнӑ.", "Уншӑнах лӗпӗш хурчӗсене вӗлертӗм, иккӗш-виҫҫӗшне ҫеҫ, лӗпӗшсем ҫитӗнччӗр тесе, тӗкӗнмерӗм.", "Тата вӑл хӑйне хӗрхентересшӗн хыпӑнса е кӑштах каппайланса калаҫнине итлеме мана мӗн тери кӑмӑллӑччӗ… Ун чунӗн кӗввине эпӗ шӑплӑхра та туяттӑмччӗ.", "Вӑл манӑн роза-ҫке-ха."], "p": 522}, {"t": "text", "c": ["Унтан Пӗчӗкҫеҫ принц Тилӗ патне таврӑнчӗ:"], "p": 523}, {"t": "text", "c": ["— Сывӑ пул, — терӗ вӑл."], "p": 524}, {"t": "text", "c": ["— Сывӑ пул, — хуравларӗ Тилӗ.", "— Халь сан умӑнта вӑрттӑнлӑха уҫатӑп, унӑн тӗшши ҫав тери ансат: чӗре куҫӗ темрен те витӗртерех курать.", "Чи пӗлтерӗшлине куҫпа курма ҫук."], "p": 525}, {"t": "text", "c": ["— Чи пӗлтерӗшлине куҫпа курма ҫук, — терӗ ун хыҫҫӑн Пӗчӗк принц ку сӑмахсене астуса юласах тесе. — Эсӗ хӑвӑн чечекне утьӑкка сиктернӗ пек пӑхнӑ, уншӑн ним те шеллемен; ҫавӑнпа вӑл саншӑн темрен те хаклӑ."], "p": 527}]}