{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XXII", "p": 529}, {"t": "text", "c": ["— Эпӗ… уншӑн ним те шеллемен, — терӗ Пӗчӗк принц асра тытса юлма тӑрӑшса. — Ку чӑнлӑха ҫынсем манса кайнӑ ӗнтӗ, — терӗ Тилӗ. — Эсӗ вара манса кайма тивӗҫлӗ мар: кама алла илентеретӗн — ҫавӑншӑн эсӗ ӗмӗрлӗхех яваплӑ.", "Эсӗ хӑвӑн чечекӳшӗн яваплӑ…"], "p": 529}, {"t": "text", "c": ["— Эпӗ хамӑн чечекӗмшӗн яваплӑ… — ун хыҫҫӑн ҫирӗплетсе каларӗ Пӗчӗк принц. Ку шухӑша вӑл ӑша хыврӗ."], "p": 530}, {"t": "text", "c": ["— Ырӑ кун, — терӗ Пӗчӗк принц."], "p": 532}, {"t": "text", "c": ["— Ыра кун, — хуравларӗ стрелочник."], "p": 533}, {"t": "text", "c": ["— Мӗн тӑватӑн эсӗ кунта? — ыйтрӗ Пӗчӗк принц."], "p": 534}, {"t": "text", "c": ["— Пассажирсен ҫулне йӗркелесе тӑратӑп, — терӗ стрелочник. — Пин-пин ҫынна пуйӑспа ӑсататӑп: пӗрисене — сылтӑмалла, теприсене — сулахаялла."], "p": 535}, {"t": "text", "c": ["Ҫав самантра кантӑк чӳречисене яр ҫутнӑ васкавлӑ пуйӑс аслати сассипе кӗрлесе иртнӗ май чутун ҫул будки чӗтренсе илчӗ."], "p": 536}, {"t": "text", "c": ["— Шутсӑр васкаҫҫӗ-ҫке, — терӗ Пӗчӗк принц.", "— Мӗскер шыраҫҫӗ-ши?"], "p": 537}, {"t": "text", "c": ["— Куна локомотив ертӳҫи те пӗлмест, — терӗ стрелочник."], "p": 538}, {"t": "text", "c": ["Самантран чӳречисене йӑлтӑртаттарса, хальхинче хирӗҫ еннелле, каллех кӗмсӗрти васкавлӑ пуйӑс иртсе кайрӗ."], "p": 539}, {"t": "text", "c": ["— Малтанхисем каялла таврӑнаҫҫӗ-им? — ыйтрӗ Пӗчӗк принц."], "p": 540}, {"t": "text", "c": ["— Ҫук, кусем урӑххисем, — терӗ стрелочник. — Ку хирӗҫ килекенни."], "p": 541}, {"t": "text", "c": ["— Унти вырӑнта кӑмӑла кайманран каялла килеҫҫӗ-и?"], "p": 542}, {"t": "text", "c": ["— Эпир ҫук ҫӗрте ҫеҫ лайӑх, — терӗ стрелочник."], "p": 543}, {"t": "text", "c": ["Ҫав самантра каллех васкавлӑ пуйӑс чӳречисене ҫутатса иртсе кайрӗ."], "p": 544}, {"t": "text", "c": ["— Кусем малтанхи пуйӑса хӑваласа ҫитесшӗн-и? — ыйтрӗ Пӗчӗк принц."], "p": 545}]}