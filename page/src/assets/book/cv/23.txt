{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XXIII", "p": 546}, {"t": "text", "c": ["— Вӗсене ним те кирлӗ мар, — терӗ стрелочник.", "— Вакунра пынӑ май е ҫывӑраҫҫӗ вӗсем, е анасласа лараҫҫӗ.", "Ача-пӑча ҫеҫ чӳрече кантӑкне сӑмсипе сухаласа пырать."], "p": 546}, {"t": "text", "c": ["— Ача-пӑча ҫеҫ пӗлет мӗн шыранине, — терӗ Пӗчӗк принц.", "— Пӗчӗккисем иртен пуҫласа каҫчен ҫӗтӗк пуканисемпе выляҫҫӗ, вӗсемшӗн кунтан хаклӑраххи нимӗн те ҫук. Пуканине туртса илсен вӗсем макӑраҫҫӗ…", "— Вӗсем телейлӗ, — терӗ стрелочник."], "p": 547}, {"t": "text", "c": ["Ырӑ кун, — терӗ Пӗчӗк принц."], "p": 549}, {"t": "text", "c": ["— Ырӑ кун, — хуравларӗ сутуҫӑ."], "p": 550}, {"t": "text", "c": ["Кускер шыв ӗҫес килнине ирттерсе яракан ҫӗнӗ йышши им-ҫам пӗрчисен сутуҫи пулнӑ. Ҫавнашкал пӗрче ҫӑтса яратӑн та пӗр эрне шыв ӗҫмесӗр пурӑнма пултаратӑн."], "p": 551}, {"t": "text", "c": ["— Мӗн усси пур ку япалара? — ыйтрӗ Пӗчӗк принц. — Ку вӑл вӑхӑта перекетлеме шутсӑр пулӑшать, — хуравларӗ сутуҫӑ. — Специалистсем шутласа пӑхнӑ тӑрӑх, эрнере аллӑ виҫӗ минут перекетлеме май килет."], "p": 553}]}