{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XXIV", "p": 554}, {"t": "text", "c": ["— Мӗн туса пӑрахма пулать ҫав аллӑ виҫӗ минут хушшинче?"], "p": 554}, {"t": "text", "c": ["— Мӗскер тӑвас тетӗн, ҫавна."], "p": 555}, {"t": "text", "c": ["«Енчен те манӑн аллӑ виҫӗ минута яхӑн пушӑ вӑхӑт пулас тӑк, эпӗ шӑнкӑрти ҫӑлкуҫӗ патне васкамасӑр утнӑ пулӑттӑм», — шухӑш тӗвӗлерӗ Пӗчӗкҫеҫ принц."], "p": 556}, {"t": "text", "c": ["Пушхирте манӑн самолет пӑсӑлса ларнӑранпа пӗр эрне иртнӗччӗ. Им-ҫам сутуҫин историне итленӗ хушӑра эпӗ пур пек шыва тумлам хӑварми ӗҫсе ятӑм."], "p": 557}, {"t": "text", "c": ["— Ним те калаймӑн, ҫав тери кӑмӑла хускатаҫҫӗ эсӗ каласа панисем. Анчах эпӗ ку таранччен те самолета юсаса пӗтереймерӗм-ха, ӗҫмелли шыв та пӗр тумлам та юлмарӗ. Ҫавӑнпа та шӑнкӑрти ҫӑлкуҫ сукмакӗпе васкамасӑр утасси маншӑн та телей пулнӑ пулӗччӗ, — пӗлтертӗм эпӗ Пӗчӗк принца ӑшри кӑмӑл-туйӑма."], "p": 558}, {"t": "text", "c": ["— Манӑн ҫӗнӗ тусӑм, Тилӗ… — терӗ вӑл мана.", "Пӗчӗкскерӗм, Тилӗ ҫинчен калаҫмалли вӑхӑт мар халь пачах та!"], "p": 559}, {"t": "text", "c": ["— Мӗншӗн-ши?"], "p": 560}, {"t": "text", "c": ["— Мӗншӗн тесен шывсӑр аптранипе вилес хӑрушлӑх юнашарах…", "Вӑл манӑн шухӑш йӗрне тавҫӑраймарӗ-ха, ҫапла ҫеҫ хушса хучӗ:"], "p": 561}, {"t": "text", "c": ["— Тус пулни вӑл ҫав тери лайӑх, ан тив, вилӗм ҫумрах пултӑр.", "Эпӗ, калӑпӑр, Тилӗпе туслӑ пулнишӗн ҫав тери кӑмӑллӑ…", "— Вӑл чӑн-чӑн хӑрушлӑх мӗн иккенне чухлаймасть-ха, — терӗм эпӗ хам ӑшра.", "— Вӑл выҫӑпа та, шывсӑр та аптраса курман нихҫан та."], "p": 562}, {"t": "text", "c": ["Вӑл хӗвел пайӑркисен ӑшшипех ҫырлахать…»", "Анчах та вӑл ман шухӑша вуларӗ тейӗн, мана куҫран пӑхрӗ те ҫапла каларӗ:"], "p": 563}, {"t": "text", "c": ["— Манӑн та ӗҫес килет… Пусӑ шырама каяс пулать…", "Кунашкал сӗнӳ усӑсӑррине пӗлсе эпӗ алӑ ҫеҫ султӑм: вӗҫӗ-хӗррисӗр пушхирте ӑнсӑрт-кӗмсӗрте шанса пусӑ шыраса ҫӳресси!", "Апла пулин те эпир ҫула хускалтӑмӑр."], "p": 564}, {"t": "text", "c": ["Темиҫе сехет ним чӗнмесӗр утнӑ хушӑра каҫ сӗмӗ тавралӑха хупларӗ, тӳпере ҫӑлтӑрсем вӑййа тухрӗҫ.", "Тӳсмелле мар ӗҫес килнӗрен ҫан-ҫурӑма шӑнтса илни сисӗнкеле пуҫларӗ, эпӗ вӑхӑтӑн-вӑхӑтӑн хама тӗлӗкри пек туйма пуҫларӑм.", "Пӗчӗк принц сӑмахӗнче темле вӑрттӑнлӑх пур пек туйӑннӑран эпӗ ҫапла ыйтрӑм:"], "p": 565}, {"t": "text", "c": ["— Ай, эсӗ те шыв ӗҫес килнин асапне пӗлетӗн-и вара?"], "p": 566}, {"t": "text", "c": ["Анчах вӑл мана хуравламарӗ. Ҫапла ҫеҫ каласа хучӗ: — Шыв чӗрешӗн те ҫав тери усӑллӑ пулма пултарать…", "Эпӗ ун хуравӗн тарӑн пӗлтерӗшне ӑнланаймарӑм пулин те, ӑна ним те каламарӑм…", "Ӑна вӑл-ку ыйтупа чӑрмантарма кирлӗ марри маншӑн паллӑччӗ ӗнтӗ."], "p": 568}, {"t": "text", "c": ["Вӑл, ывӑнса ҫитнӗскер, хӑйӑр ҫине ларчӗ.", "Эпӗ те унпа юнашар вырнаҫрӑм. Кӑштах чӗнмесӗр ларсан вӑл шӑплӑха хускатса ҫапла каларӗ:"], "p": 569}, {"t": "text", "c": ["— Ҫӑлтӑрсем мӗн тери илемлӗ, тата вӗсен ҫывӑхӗнче куҫа курӑнми чечек пурӑнать…", "— Ҫапла, — килӗшрӗм эпӗ унпа уйӑх ҫутипе чӳхенекен хӑйӑр тинӗсне сӑнаса киленнӗ май."], "p": 570}, {"t": "text", "c": ["— Пушхирӗн те хӑйӗн илемӗ пур… — хушса хучӗ вӑл."], "p": 571}, {"t": "text", "c": ["Ку чӑн та ҫапла. Эпӗ тахҫантанпах пушхире кӑмӑлланӑ.", "Хӑйӑр купаланса тулнӑ тӗмеске ҫине вырнаҫса ларатӑн та… Нимӗн те курӑнмасть, нимӗн те илтӗнмест.", "Ҫав хушӑрах пуш-хир чӗрин таппине чунпа тӑнламан…", "— Пушхирӗн хӑйне евӗрлӗ илемӗ пӗлетӗн-и мӗнре? — терӗ Пӗчӗк принц. — Ҫын куҫӗнчен пытаннӑ пусӑсенче…", "Ку сӑмахсене эпӗ унтан кӗтменччӗ пулин те, вӗсем мана пайӑркаланса ҫуталакан хӑйӑр илемне лайӑхрах туйтарчӗҫ.", "Пӗчӗк ача ҫулӗсенче эпӗ кивӗ ҫуртра пурӑнса ӳснӗ. Ун чухне ҫав ҫурт айне тахӑшӗ мул чавса пытарнӑ текен сас-хура сарӑлнӑччӗ.", "Паллах, ӑна никам та тупман, тен, никам та шырас та темен."], "p": 573}, {"t": "text", "c": ["Ҫав асамлӑ вӑрттӑнлӑх темле майпа унта пурӑнакансен чун-кӑмӑлне те шутсӑр хускататчӗ.", "Шутлӑр-ха хӑвӑрах, ҫурт никӗсӗнче никам курман-пӗлмен мул пытанса выртать… — Килӗшетӗп санпа, — терӗм эпӗ Пӗчӗк принца, — кирек мӗн ҫинчен сӑмах пытӑр — ҫурт-и вӑл, ушкӑн ҫӑлтӑр-и… е пушхир-и — вӗсен шалти илемӗ куҫа курӑнмасть!"], "p": 574}]}