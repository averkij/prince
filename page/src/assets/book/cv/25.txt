{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XXV", "p": 576}, {"t": "text", "c": ["— Эс ман Тилӗпе пӗр шухӑшлӑ пулнишӗн эпӗ ҫав тери кӑмӑллӑ, — терӗ Пӗчӗк принц. Часах вӑл ҫывӑрса кайрӗ. Вара эпӗ ӑна алӑ ҫине йӑтса малалла утрӑм. Чун пӑлханнӑран Ҫӗр ҫинчи чи ачаш та черченкӗ тӗпренчӗке йӑтса утнӑ пек туйса пытӑм. Янкӑр уйӑх ҫутинче унӑн шуранкарах курӑнакан ҫамкине, хупӑ куҫ хӑрпӑкӗсене, ҫил варкӑшӗпе хускалакан ҫӳҫ пӗрчисене асӑрханса сӑнанӑ май ҫапла пӑшӑлтатрӑм: «Манӑн куҫӑма курӑнаканни ҫакӑ — пӗтӗмпех хуппи, куҫа курӑнман тӗшши, чи кирли, — шалта…» Унӑн ҫурма хупӑ тути кулӑ паллипе кӑшт хускалса илсен эпӗ каллех шухӑша кайрӑм: «Ҫывӑракан Пӗчӗк принцра ман кӑмӑл-туйӑма темрен те вӑйлӑрах хускатаканни, паллах, — вӑл хӑйӗн чечекӗшӗн чунӗпе хавхаланни. Ку вӑл — ҫывӑрнӑ самантра та пӗр сӳнмесӗр ун чӗринче йӑлкӑшакан роза сӑнарӗ…»", "Унпа пӗрлех ҫакна ӑнкарса илтӗм: вӑл эпӗ шутланинчен нумай черченкӗрех.", "Ӑна шутсӑр асӑрханса упрамасан, хунар ҫутине ҫил варкӑшӗ лап! сӳнтернӗ пек, сӳнме пултарать…", "Ҫапла эпӗ утнӑ май ҫӗнӗ кун пуҫламӑшӗнче пусӑ патне пырса тухрӑм. Ҫынсем васкавлӑ пуйӑс ҫине ларса ун еккипе хӑвалаҫҫӗ, анчах халь ӗнтӗ хӑйсем мӗн шыранине те пӗлмеҫҫӗ, — терӗ Пӗчӗкҫеҫ принц.", "— Ҫавӑнпа та вӗсем канӑҫне ҫухатса татти-сыпписӗр унталла та кунталла кускалаҫҫӗ.", "Унтан хушса хучӗ:"], "p": 579}, {"t": "text", "c": ["— Пурпӗр ним усси те ҫук…", "Эпир пырса тухнӑ пусӑ пачах та Сахара пушхирӗнчи ытти пусӑсем пек марччӗ.", "Унти пусӑсем пур ҫӗрте те пӗрешкел. Хӑйӑр питне алтаҫҫӗ те — пусӑ хатӗр.", "Эпир тупнине вара чӑн-чӑн ял тараси теме пулать.", "Анчах таврара нимле ял та курӑнмасть. Ҫавӑнпа эпӗ тӗлӗк курмастӑп-ши тесе те шутларӑм."], "p": 580}, {"t": "text", "c": ["— Ӗненес те килмест, — терӗм эпӗ Пӗчӗк принца, — кунта йӑлтах хатӗр: шӑлтӑрма та, витре те, пӑяв та…", "Вӑл кулса ячӗ те пӑявне аллине илчӗ, унтан пусӑ шалтӑрмине пушатма пикенчӗ.", "Шӑлтӑрма, ҫил ҫук ҫӗрте нумай вӑхӑт хушши тӑнӑ флюгер пек, хӑйӑлтатма тытӑнчӗ."], "p": 581}, {"t": "text", "c": ["— Илтетӗн-и? — терӗ Пӗчӗк принц. — Пусса ыйхинчен вӑратрӑмӑр та, вӑл юрласа ячӗ…", "Пур пек вӑйне ан пӗтертӗр тесе эпӗ ӑна чартӑм:"], "p": 582}, {"t": "text", "c": ["— Пар-ха мана, хам ӑсам, — терӗм, — ку саншӑн вӑй ҫеммиех мар…"], "p": 583}, {"t": "text", "c": ["Эпӗ хӗрри таран тулли витрене васкамасӑр туртса кӑлартӑм та тарасан чул пури кӗтессине асӑрханса лартрӑм. Тутӑхнӑ шӑлтӑрма юрри хӑлхара сӳнсе-сӳнсе пычӗ, витрери хуллен ҫеҫ чӳхенекен тӑрӑ шывра вара хӗвел сӑнӗ тӗрленчӗ."], "p": 584}, {"t": "text", "c": ["— Манӑн ҫак шыва тутанса пӑхас килет, — терӗ Пӗчӗк принц, — ӗҫтер-ха мана…", "Ҫак самантра эпӗ вӑл канӑҫсӑррӑн мӗн шыранине ӑнлантӑм!"], "p": 585}, {"t": "text", "c": ["Витрене йӑтса ун тути патнех илсе пытӑм.", "Куҫӗсене хупнӑскер, вӑл васкамасӑр ӗҫрӗ.", "Чун канӑҫӗ кӳрекен кунашкал лапкӑлӑха эпӗ ҫак самантчен туйса курманччӗ."], "p": 586}, {"t": "text", "c": ["Тата маншӑн ҫакӑ паллӑ пулчӗ: ӑша кантаракан ахаль шыв ҫеҫ мар ку!", "Ҫак пархатарлӑ шӗвекӗн сиплӗ сӗткенӗ чун тарӗ пек сӑрхӑнса пуҫтарӑннӑ: эпир ҫӑлтӑрсен ҫутинче утни те, тараса шӑлтӑрмин юрри те, ман алӑсен вӑйӑм-сулӑмӗ те — пурте пӗрлеччӗ пулас унта.", "Вӑл уйрӑмах чӗрешӗн сипетлӗ, сайра парне пекчӗ. Пӗчӗк чухнехи ҫутӑ самантсем яланлӑха асра юлнӑ. Ҫӗнӗ ҫул чӑрӑшӗн йӑлттам ҫутисем, ҫур ҫӗр вӑхӑтӗнчи кӗлӗ кӗвви-ҫемми, сӑн-питсенчи лӑпкӑ кулӑ — ҫаксем пурте чунра чӗррӗн упранаҫҫӗ. — Эпӗ ҫакна асӑрхарӑм, — терӗ Пӗчӗк принц, — ҫынсем пӗр пахчарах пилӗк пин роза лартса ҫитӗнтереҫҫӗ… анчах та пурпӗр хӑйсем мӗн шыранине тупаймаҫҫӗ…", "— Чӑн та тупаймаҫҫӗ… — килӗшрӗм эпӗ."], "p": 588}, {"t": "text", "c": ["— Килӗшетӗн-и манпа, мӗн шырамаллине ӑнланса илсен вӗсем ӑна пӗртен-пӗр розӑра е пӗр сыпкӑм шывра та тупма пултарӗччӗҫ…"], "p": 590}, {"t": "text", "c": ["— Куҫсемпе мар, чӗрепе шырас пулать."], "p": 591}, {"t": "text", "c": ["Шыв ӗҫнӗ хыҫҫӑн сывлама ҫӑмӑлланчӗ.", "Тул ҫутӑлнӑ вӑхӑтра хӑйӑр питне пыл тӗсӗ ҫапать.", "Сисместӗн те, чунра ынатлӑ туйӑмсем ҫуралаҫҫӗ.", "Кулянма ним сӑлтав та ҫук темелле…"], "p": 592}, {"t": "text", "c": ["— Астӑватӑн-и, эсӗ мана пулӑшма сӑмах панӑччӗ, — терӗ Пӗчӗк принц манпа юнашар вырнаҫса ларнӑ май."], "p": 593}, {"t": "text", "c": ["— Мӗн пирки пырать сӑмах?"], "p": 594}, {"t": "text", "c": ["— Эсӗ мана сурӑх валли сӑмсалӑх ӳкерсе парӑп тесе шантарнӑччӗ…", "Эпӗ чечек шӑпишӗн яваплӑ-ҫке-ха."], "p": 595}, {"t": "text", "c": ["Эпӗ кӗсьери ӳкерчӗксене туртса кӑлартӑм. Пӗчӗк принц вӗсене тӗсесе сӑнарӗ те кулса ячӗ."], "p": 596}, {"t": "text", "c": ["— Эсӗ ӳкернӗ баобаб кӗлеткисем кӑштах купӑстасене аса илтереҫҫӗ.", "— Ай, чӑнах-и? Эпӗ вара вӗсемпе мухтанса илме те хатӗрччӗ!"], "p": 597}, {"t": "text", "c": ["— Санӑн тиллӳ… унӑн хӑлхисем… вӗсенче кӑштах мӑйрака ӗренки палӑрать… тата вӗсем ытлашши тӑсланкӑ!"], "p": 598}, {"t": "text", "c": ["Вӑл каллех кулса ячӗ."], "p": 599}, {"t": "text", "c": ["— Эсӗ тӗрӗсех хакламастӑн, хаклӑ пӗчӗкскерӗм. Эпӗ хупӑнчӑк удавпа уҫӑнчӑк удавсӑр пуҫне ҫак таранччен урӑх ним те ӳкерме вӗренеймен."], "p": 600}, {"t": "text", "c": ["— Ан кулян, юрӗ, — терӗ вӑл мана кӑштах лӑплантарас тӗллевпе. — Пӗчӗккисем капла та лайӑх ӑнланаҫҫӗ."], "p": 601}, {"t": "text", "c": ["Вара манӑн ирӗксӗрех сурӑх валли сӑмсалӑх ӳкерме тиврӗ.", "Чӗрери шиклӗ туйӑмсене ҫӗнтерсе эпӗ ӑна ӳкерчӗке тыттартӑм."], "p": 602}, {"t": "text", "c": ["— Эсӗ темле шухӑш тӗвӗленӗ, анчах та мана пӗлтересшӗн мар…", "Вӑл ыйтӑва хуравламарӗ."], "p": 603}, {"t": "text", "c": ["— Пӗлетӗн-и, — терӗ, — эпӗ Ҫӗр ҫине килсе ҫитнӗренпе… ыран шӑп ҫулталӑк тулать…", "Унтан кӑшт чӗнмесӗр тӑчӗ те хушса хучӗ: — Эпӗ ӳкнӗ вырӑн кунтан пӗртте инҫе мар… Унӑн пит-куҫне хӗрлӗ тӗс ҫапрӗ."], "p": 605}, {"t": "text", "c": ["Эпӗ вара каллех, ним сӑлтавсӑрах тенӗ пек, чӗрене хӗсекен туйӑмсем сӑрхӑнма пуҫланине туйса илтӗм. Вара эпӗ унран ыйтасах терӗм:"], "p": 607}, {"t": "text", "c": ["— Апла пулсассӑн ҫав ирхине, эпир пӗр-пӗринпе тӗл пулнӑ кун, эсӗ ҫак таврашра пӗр-пӗччен, ҫынсем тӗпленсе пурӑнакан вырӑнтан пин-пин ҫухрӑм аякра, тем шыраса ҫӳрени пӗртте ӑнсӑртран пулман — сана хӑв анса ларнӑ вырӑнти ҫӗр лаптӑкӗ хӑй патне магнит пек туртса йыхӑрнӑ."], "p": 608}, {"t": "text", "c": ["Халӗ ӗнтӗ ун пичӗ хӑмла ҫырли тӗсӗпе хӗмленчӗ."], "p": 609}, {"t": "text", "c": ["Эпӗ темшӗн кӑштах иккӗленсе татах сӑмах хушрӑм:"], "p": 610}, {"t": "text", "c": ["— Тен, ку вӑл ху аннӑранпа ҫулталӑк ҫитнипе ҫыхӑннӑ?.."], "p": 611}, {"t": "text", "c": ["Пӗчӗк принц питӗнче каллех хӗрлӗ тӗс паллисем выляса илчӗҫ.", "Вӑл, хӑнӑхнӑ йӑлипе, пӗр ыйтӑва та хуравламарӗ, анчах та пит хӗрелнинче тарӑн пӗлтерӗш пур — вӑл килӗшнине палӑртать-ҫке-ха."], "p": 612}]}