{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XXVI", "p": 614}, {"t": "text", "c": ["— Темшӗн чун лӑпкӑ мар… — сӑмах хускатрӑм эпӗ. Анчах та вӑл каллех тӳрӗ хурав памарӗ:"], "p": 614}, {"t": "text", "c": ["— Санӑн халех ӗҫе пикенес пулать.", "Сана пӑсӑлнӑ мотор кӗтет.", "Эпӗ сана ҫак вырӑнта кӗтсе тӑрӑп.", "Ыран каҫпа кил ҫакӑнта…", "Анчах та ман чун вӑркани лӑпланмарӗ.", "Темшӗн Тилӗ калани аса килчӗ.", "Алла илентернипе ҫывӑхланнӑ икӗ чун-чӗрене йӳҫӗ куҫҫуль тӑварпа касма пикенет."], "p": 615}, {"t": "text", "c": ["Пусӑран инҫе мар авалхи чул хӳмен упранса юлнӑ ишӗлчӗкӗсем выртатчӗҫ.", "Тепӗр кунхине, каҫалапа, хамӑн ӗҫе вӗҫленӗ хыҫҫӑн эпӗ унта таврӑнма васкарӑм. Инҫетрен пӗчӗкҫеҫ принц кӗлетки курӑнса кайрӗ: вӑл урисене усса хӳме тӑрринче ларать.", "Унтан унӑн сасси илтӗнсе кайрӗ:"], "p": 617}, {"t": "text", "c": ["— Астумастӑн-и вара? — ыйтрӗ вӑл такамран. — Ку вӑл пачах та ҫак вырӑнта марччӗ, — тепӗр сасӑ ним чухлӗ те иккӗленмесӗр хуравларӗ, анчах та Пӗчӗк принц унпа килӗшесшӗн пулмарӗ:"], "p": 619}, {"t": "text", "c": ["— Ҫапла! Ҫапла! Шӑп та лӑп ҫак кунччӗ, анчах та ку вырӑнта марччӗ…", "Эпӗ хӳме патне тӳрӗрен утрӑм.", "Патнех ҫитрӗм пулин те, унпа калаҫакана никама та курмарӑм.", "Ҫав самантра Пӗчӗк принц каллех такампа калаҫни илтӗнчӗ:"], "p": 620}, {"t": "text", "c": ["— Паллах. Хӑйӑр ҫинче манӑн ура йӗррисене хӑвах асӑрхӑн.", "Унта мана кӗтсе тӑр.", "Ҫӗр варринче эпӗ унта ҫитӗп."], "p": 621}, {"t": "text", "c": ["Чул хӳме патне ҫитме ҫирӗм утӑмран ытла юлманччӗ пулин те, эпӗ ҫав-ҫавах никама та асӑрхамарӑм."], "p": 622}, {"t": "text", "c": ["Пӗр самант тӑсӑлнӑ шӑплӑха татса Пӗчӗк принц каллех сӑмах хушрӗ:"], "p": 623}, {"t": "text", "c": ["— Санӑн наркӑмӑшу шанчӑклӑ-и?", "Манӑн вӑрах асапланмалла пулса тухмӗ-и?"], "p": 624}, {"t": "text", "c": ["Эпӗ чарӑнса тӑтӑм, чӗре хӗссе килчӗ, хам вара ҫаплах ӑнланса илеймерӗм-ха мӗн пулса иртнине."], "p": 625}, {"t": "text", "c": ["— Халь ӗнтӗ кай, — терӗ Пӗчӗк принц. — Манӑн аяла анас пулать!"], "p": 626}, {"t": "text", "c": ["Эпӗ чул хӳме никӗсӗнчи хӑйӑр ҫине куҫ ывӑтрӑм та шарт сикнипе каялла чакса пӗр самант хытса тӑтӑм!", "Умрах пуҫне Пӗчӗк принц еннелле каҫӑртса сарӑ ҫӗлен ункӑланса выртать. Кунашкал ҫӗленӗн наркӑмӑшӗ ҫур минутра вӗлерет.", "Эпӗ ним шухӑшласа тӑмасӑрах кӗсьери пистолета туртса кӑлартӑм та ун хыҫҫӑн ыткӑнтӑм. Анчах та эпӗ шуйхатнипе сисчӗвленнӗскер хӑйӑр ҫинчи йӑр-йӑр юхӑм пек ҫинҫелсе самантрах куҫран ҫухалчӗ."], "p": 627}, {"t": "text", "c": ["Чулсем хушшипе авкаланса шунӑ май вӑл уҫӑмсӑр илтӗнекен металл сассине аса илтерсе хӑварчӗ. Эпӗ пӗрре сиксе тенӗ пек хӳме патне ҫитсе тӑтӑм та хамӑн Пӗчӗк принцӑма ыталаса илтӗм, вӑл юр пек шурӑччӗ ӗнтӗ."], "p": 628}, {"t": "text", "c": ["— Ку мӗнле мыскара тата?! Эсӗ ҫӗленсемпе пуплеме пикентӗн-им?!"], "p": 629}, {"t": "text", "c": ["Эпӗ ун ҫийӗнчи ылтӑн тӗс сапакан мӑй тутӑрне (кашне) салтса ятӑм. Унтан тӑнлавне кӑштах йӗпетрӗм, шыв ӗҫтертӗм. Тинех ӗнтӗ унран ним ҫинчен ыйтса пӗлме те темле ырӑ мар пек туйӑнчӗ.", "Вӑл ман ҫине чуна витермелле сӑнаса пӑхрӗ те мӑйран ыталаса илчӗ."], "p": 630}, {"t": "text", "c": ["Унӑн чӗри теме систерсе карт-карт тапать, вилесле персе амантнӑ кайӑк тейӗн.", "Унтан вӑл сӑмах хушрӗ: — Эсӗ машинуна юсаса пӗтерме пултарнишӗн эпӗ ҫав тери савӑнатӑп. Тинех ӗнтӗ тӑван ене таврӑнма пултаратӑн…", "— Ӑҫтан пӗлетӗн куна?!"], "p": 632}, {"t": "text", "c": ["Эпӗ ӑна шӑпах ҫакна пӗлтерес тенӗччӗ, ыррине кӗтмелли ҫукпа пӗрехчӗ манӑн, анчах та, темле, самолета вӗҫмелле тума май килчӗ!"], "p": 633}, {"t": "text", "c": ["Вӑл ман ыйтӑва хуравламарӗ, анчах ҫапла пӗлтерчӗ:"], "p": 634}, {"t": "text", "c": ["— Эпӗ те паян килелле ҫул тытатӑп… Унтан хӗрхӳ кӑмӑлне палӑртса хушса хучӗ: — Манӑн каяс ҫулӑм нумай инҫерех… тата чылай йывӑртарах…", "Эпӗ сисетӗп: темскер, сӑмахпа калама ҫукки, чунпа ҫеҫ туйма пурри пулса иртет пирӗнпе.", "Эпӗ ӑна пӗчӗк ачана ачашланӑ пек ытама илетӗп, хам ҫума чӑмӑртатӑп. Анчах та тӗпсӗрлӗх хӑй патне туртнӑран вӑл, пӳрне хушшипе хӑйӑр юхнӑ пек, ман ытамран шуса тухса вӗҫевлӗ ирӗке ӑнтӑлать тейӗн…", "Унӑн шухӑша путнӑ куҫӗсем инҫет ытамӗнче."], "p": 637}, {"t": "text", "c": ["— Манӑн эсӗ парнеленӗ сурӑх пур.", "Ҫавӑн пекех сурӑха хупмалли ешчӗкпе сӑмсалӑх…", "Кулӑпа ҫуталнӑ питӗнче тунсӑх паллисем сисӗнчӗҫ."], "p": 638}, {"t": "text", "c": ["Эпӗ чылайччен кӗтрӗм.", "Вӑл хӑйне хӑй лӑплантарма тӑрӑшни туйӑнчӗ."], "p": 639}, {"t": "text", "c": ["— Ырӑ пӗчӗкскерӗм, эсӗ темрен хытах хӑратӑн пулас.", "Куна ыйтма кирлехчӗ-и?!", "Вӑл лӑпкӑн кулса хушса хучӗ ҫеҫ:"], "p": 640}, {"t": "text", "c": ["— Паянхи каҫ маншӑн татах та хӑрушӑрах пулӗ…", "Ҫывхарса килекен инкекрен ниепле те пӑрӑнса юлма май килменнине туйса тӑни ман чуна каллех пӑрлантара-пӑрлантара илет.", "Тата тепӗр шухӑш пуҫра йӑва ҫавӑрчӗ: унӑн шӑнкӑрав куллине илтмесӗр пӗр кун пурӑнса ирттересси те маншӑн тамӑк пулӗ.", "Унӑн кулли маншӑн пушхирти ҫӑлкуҫ вырӑннехчӗ-ҫке-ха!"], "p": 641}, {"t": "text", "c": ["— Ырӑ пӗчӗкскерӗм, ҫӗнӗрен санӑн куллу шӑнкӑртатнине итлесе киленесшӗн эпӗ… Анчах вӑл мана илтмерӗ те тейӗн:"], "p": 642}, {"t": "text", "c": ["— Ҫитес ҫӗр шӑпах ҫулталӑк пулать.", "Манӑн ҫӑлтӑрӑм эпӗ ҫулталӑк каялла ӳкнӗ вырӑн тӗлне ҫаврӑнса ҫитет…", "— Ырӑ пӗчӗкскерӗм, ҫӗлен ман куҫа курӑнни те, ҫӑлтӑрпа тӗл пуласси те — ҫакӑ пӗтӗмпех усал тӗлӗк вӗт?.."], "p": 643}, {"t": "text", "c": ["Анчах вӑл ман ыйтӑва хуравламарӗ."], "p": 644}, {"t": "text", "c": ["— Чи кирли — куҫпа курма май ҫукки… — терӗ вӑл."], "p": 645}, {"t": "text", "c": ["— Ку чӑн та ҫапла…", "— Чечек пирки те ҫавнах калас пулать.", "Енчен те эсӗ тӳпери пӗр-пӗр ҫӑлтӑр ҫинче ҫитӗнекен чечеке юрататӑн пулсан, лӑпкӑ каҫ ҫӑлтӑрсен картине сӑнаса киленесси саншӑн пысӑк телей. Ҫӑлтӑрсем те ҫеҫке ҫурнӑн туйӑнаҫҫӗ. — Ку чӑн та ҫапла… — Шыв пирки те ҫавнах калас пулать. Сан аллунтан шыв илсе ӗҫнӗ самантра манӑн чунӑм музыка тӗнчинчеччӗ… Шӑлтӑрмапа пӑявӑн ҫепӗҫ кӗвви… — Ку чӑн та ҫапла.", "— Эсӗ каҫсерен чун куҫӗпе ҫӑлтӑрлӑ пӗлӗтелле ӑнтӑлӑн.", "Манӑн ҫӑлтӑр ытла та пӗчӗк пулнӑран ӑна ыттисенчен уйӑрса тӗллесе кӑтартма май килмест сана.", "Тепӗр тесен, ку кирлех те мар.", "Манӑн ҫӑлтӑрӑм саншӑн пин-пин ҫӑлтӑртан пӗри пулӗ.", "Ҫавӑнпа та эсӗ вӗсем ҫине, пӗрне тепринчен уйӑрмасӑр, чунпа савӑнса пӑхӑн…", "Вӗсем пурте саншӑн ҫывӑх туссем пулса тӑрӗҫ. Тата манӑн сана валли парне те пур…", "Вара вӑл кулса ячӗ."], "p": 648}, {"t": "text", "c": ["— Ах! Ырӑ пӗчӗкскерӗм, ырӑ пӗчӗкскерӗм, мӗне тӑрать маншӑн сан куллу!"], "p": 649}, {"t": "text", "c": ["— Шӑл та лӑп ҫавӑ пулать те ӗнтӗ сана валли хатӗрленӗ парне… ку вӑл хӑй те шыв евӗрлӗ пулать…", "— Мӗнле вӑл апла?"], "p": 650}, {"t": "text", "c": ["— Манӑн ҫӑлтӑр тӳпере тет кашниех.", "Ҫулҫӳревҫӗ хӑйӗн ҫӑлтӑрӗ ҫултан аташма памасть. Теприншӗн вӗсем — ҫутӑ пӑнчӑсем ҫеҫ.", "Ӑсчахсен тӗллевӗ — вӗсене тӗпчесе пӗлесси. Эпӗ пӗлекен ӗҫлӗ ҫыншӑн вара вӗсем ылтӑнпа тан. Ҫӑлтӑрсен чӗлхине ӑнланман ҫынсен куҫне вӗсем чӗмсӗр пек курӑнаҫҫӗ.", "Сан ҫӑлтӑрусем вара никамӑнни пек те мар пулӗҫ…", "— Ӑнланаймарӑм-ха сана."], "p": 653}, {"t": "text", "c": ["— Ҫӗр варринче эсӗ тӳпенелле пӑхса ҫӑлтӑр тинӗсне чӑмӑн, мӗншӗн тесен эсӗ ҫав ҫӑлтӑрсенчен пӗрин ҫинче эпӗ пуррине пӗлӗн, манӑн кулӑ янӑравӗ те сан пата ҫитӗ. Эпӗ кулнинче эсӗ пин-пин ҫӑлтӑр куллине илтсе киленӗн.", "Ку вӑл саншӑн кулӑпа ҫуталакан ҫӑлтӑрсемпе туслашни пулӗ!"], "p": 654}, {"t": "text", "c": ["Унтан вӑл кулса ячӗ."], "p": 655}, {"t": "text", "c": ["— Чуну вӗркеме чарӑнсан (вӑл пурпӗр хӑҫан та пулсан чарӑнать) эсӗ мана ҫывӑх пӗлнишӗн кӑмӑллӑ пулса юлӑн.", "Эсӗ маншӑн яланах тус пулӑн.", "Эп кулнине илтсен эсӗ ху та манпа пӗрле кулса савӑнмасӑр чӑтаймӑн.", "Ун пек чухне эсӗ чӳречӳне ҫапла яри уҫса ярӑн та ынатлӑ туйӑмпа кӑмӑлна пусарӑн…", "Эсӗ тӳпери сасса тӑнланӑ май сан пит-куҫу кулӑпа ҫутални тусусемшӗн тӗлӗнмелли сӑлтав пулӗ. Эсӗ вара вӗсене лӑплантарӑн: «Ҫӑлтӑрсемпе пӗрле кулма эпӗ яланах хавас!»", "Вӗсем сан пирки: «Кӑштах ӑсран тайӑлман-ши ку?» — тесе шутлама та пултарӗҫ.", "Куратӑн-и, мӗнле кӑткӑс лару-тӑрӑва кӗрсе ӳкетӗн эсӗ мана пула… Вӑл каллех кулса ячӗ."], "p": 657}, {"t": "text", "c": ["— Ку вӑл эпӗ сана ҫӑлтӑрсем вырӑнне уҫӑ саспа юрлакан пӗр купа хӑнкӑрав парнеленипе танах… Каллех ун кулли янраса кайрӗ, самантрах сӑн-пичӗ тӗксӗмленчӗ:", "— Каҫар… хӑвах пӗлме тивӗҫлӗ…"], "p": 658}, {"t": "text", "c": ["Эс килмесен лайӑхрах пулнӑ пулӗччӗ."], "p": 659}, {"t": "text", "c": ["— Эпӗ сана пӗччен хӑвармастӑп. — Сӑн-пит ҫине ыратупа хӑранин паллисем тухма пултараҫҫӗ… Вилӗм ытамӗнчи пекрех курӑнӑп тен. Кунта урӑхла май ҫук. Анчах эсӗ пурпӗр ан кил — кунта ним хӑрушши те пулмӗ. — Эпӗ сана пӗччен хӑвармастӑп."], "p": 662}, {"t": "text", "c": ["Ун питӗнчи канӑҫсӑрлӑх палли сирӗлмерӗ. — Эпӗ сана каласшӑн… сӑлтавӗ кунта ҫӗленпе те ҫыхӑннӑ. Вӑл сана сӑхасран та шикленетӗп… Ҫӗленсем ҫав тери усал. Кама та пулин сӑхса вӗсем чунне кантараҫҫӗ. — Эпӗ сана пӗччен хӑвармастӑп. Каллех вӑл лӑпланнӑн туйӑнчӗ:"], "p": 666}, {"t": "text", "c": ["— Чан та ӗнтӗ, икӗ ҫын валли наркӑмӑшне ҫитереймӗ вӑл…", "Ҫав каҫ эпӗ вӑл кайнине сисмесӗрех юлтӑм. Вӑл йӗп пек ҫухалчӗ.", "Тӑп-тӑп пусса хӑвӑрт утаканскере эпӗ ҫапах та хуса ҫитме пултартӑм."], "p": 667}, {"t": "text", "c": ["— Эй, ку эсӗ-ҫке, — тени ҫеҫ пулчӗ ун сӑмахӗ. Вӑл ман алла чӑмӑртаса тытрӗ.", "Хӑй вара темле шиклӗ туйӑм тыткӑнӗнчеччӗ."], "p": 669}, {"t": "text", "c": ["— Манпа пырса эсӗ тӗрӗс мар тӑватӑн.", "Эсӗ тӑруках пӑшӑрханса ӳкӗн.", "Манӑн сӑн-пит вилнӗ ҫыннӑнни пек курӑнса кайма пултарӗ, чӑннипе вара ку ултавлӑ туйӑну ҫеҫ… Эпӗ шарламарӑм. — Хӑвах ӑнланатӑн… манӑн каяс ҫулӑм ҫав тери инҫе-ҫке-ха! Унсӑрӑн ӳт-кӗлеткеме эпӗ унта илсе ҫитерейместӗп, ытла та йывӑр вӑл."], "p": 671}, {"t": "text", "c": ["Эпӗ шарламарӑм."], "p": 672}, {"t": "text", "c": ["— Ку вӑл ҫӗлен хӑйӗн кивелнӗ тирӗнчен хӑтӑлнӑ пек ҫеҫ.", "Кунта чуна хӗртсе кулянма сӑлтав пачах та ҫук… Эпӗ шарламарӑм. Унӑн ҫӗкленӳллӗ кӑмӑлӗ кӑштах пусӑрӑнчӗ. Апла пулин те харсӑрланмах хӑтланчӗ-ха:"], "p": 674}, {"t": "text", "c": ["— Пӗлесчӗ санӑн, мӗн тери ынатлӑ самантсем кӗтеҫҫӗ пире.", "Эпӗ те, сан пекех, ҫӑлтӑрсене сӑнаса савӑнӑп. Пур ҫӑлтӑр та тутӑх тивнӗ шӑлтӑрмалла пусӑ пек курӑнӗ куҫа.", "Кашниех ӑш хыпнине кантарма хатӗр пулӗ…", "Эпӗ шарламарӑм."], "p": 675}, {"t": "text", "c": ["— Шухӑшласа ил-ха хӑвах, мӗнешкел чун йӑпатмӑшӗ!", "Эсӗ пилӗк ҫӗр миллион ҫӑлтӑра сӑнаса киленетӗн, манӑн вара пилӗк ҫӗр миллион шӑнкӑрти ҫӑлкуҫ пулӗ…", "Вара вӑл та шӑпланчӗ, йӗрсе янипе чӗлхи пӳлӗнчӗ…", "— Эпир ҫитрӗмӗр.", "Юлашки утӑма сансӑрах тума пар мана. Вӑл ӗнтӗ хӑйӑр ҫине вырнаҫсах ларчӗ, мӗншӗн тесессӗн вӑйлах шикленни сисӗнчӗ. Унтан вӑл сӑмах хушрӗ:"], "p": 678}]}