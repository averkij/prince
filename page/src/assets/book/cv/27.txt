{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "XXVII", "p": 680}, {"t": "text", "c": ["— Пӗлетӗн-и… манӑн чечекӗм… Эпӗ ун шӑпишӗн яваплӑ-ҫке!", "Вӑл мӗн тери хӳтлӗхсӗр! Тата ҫав тери юмарт кӑмӑллӑ.", "Тӗнче юнавӗнчен хӳтӗленмелли унӑн тӑватӑ йӗпписӗр пуҫне тек ним те ҫук…", "Эпӗ те лартӑм, мӗншӗн тесен ура ҫинче тӑма чӗптӗм вӑй та юлмарӗ.", "— Акӑ ӗнтӗ… йӑлтах вӗҫленчӗ… Кусем унӑн юлашки сӑмахӗсем пулчӗҫ.", "Вӑл кӑштах тытӑнса тӑнӑ хыҫҫӑн ура ҫине тӑчӗ. Унтан пӗр утӑм турӗ.", "Эпӗ хускалмалӑх та хамра вӑй тупаймарӑм."], "p": 680}, {"t": "text", "c": ["Ҫав самантра унӑн ури сыппийӗ тӗлӗнче сап-сарӑ ҫиҫӗм йӗрӗ пек хӗлхем ҫиҫсе сӳнчӗ. Вӑл куҫ хупса илмелӗх вӑхӑт хушши лӗм те хускалмасӑр выртрӗ. Ҫав хушӑра пӗр сас та кӑлармарӗ.", "Касса янӑ йывӑҫ тейӗн, ерипен тата пӗр сассӑр йӑванчӗ.", "Хӑйӑр ӑшне сӑрхӑнакан сасӑ илтӗнмесӗрех сӳнчӗ."], "p": 681}, {"t": "text", "c": ["Унтанпа ултӑ ҫул иртрӗ…", "Кун пирки эпӗ ҫак таранччен никама та каласа кӑтартманччӗ. Хама кӗтсе илнӗ юлташсем эпӗ чӗрӗ-сывӑ ҫаврӑнса ҫитнишӗн ҫав тери савӑнчӗҫ.", "Чун тунсӑхне пусарса: «Ку вӑл ывӑнса ҫитнипе…» теттӗм вӗсене.", "Халь ӗнтӗ эпӗ кӑштах лӑплантӑм пек туйӑнать. Вӑхӑт чун суранӗсене сиплет. Пӗр япала пирки иккӗленместӗп: вӑл каялла таврӑннах хӑйӗн планети ҫине, мӗншӗн тесессӗн кӑнтӑр ҫутипе хӑйӑр ҫинче эпӗ ун кӗлеткине курмарӑм.", "Вӑл ун пек йывӑр пулма пултарайман… Каҫсерен ҫӑлтӑрсен сассине итлесе тӑранаймастӑп. Пилӗк ҫӗр миллион хӑнкӑравӑн уҫӑ сасси пӗр кӗвӗре тейӗн… Тикӗс утса пынӑ ҫӗртех такӑнасси те пулать тесе ахальтен каламан.", "Кӑштахран пӗр кӑлтӑк палӑрчӗ. Эпӗ сурӑха валли сӑмсалӑх ӳкернӗ чухне ун ҫумне чӗн пиҫиххи хушса хума маннӑ пулнӑ-мӗн!"], "p": 684}, {"t": "text", "c": ["Унсӑрӑн Пӗчӗкҫеҫ принц хӑйӗн сурӑхне сӑмсалӑх тӑхӑнтартаймасть.", "Акӑ мӗншӗн эпӗ паян кунчченех иккӗленсе шухӑшлатӑп: «Ӗҫ-пуҫ мӗнлерех-ши ун планети ҫинче?", "Енчен те сурӑх чечеке ҫисе ячӗ пулсан?»"], "p": 685}, {"t": "text", "c": ["Тепӗр чух хама лӑплантармалли майсем шыратӑп: «Паллах, ун пек пулма пултараймасть!", "Пӗчӗк принц ҫӗрлесерен хӑйӗн чечекне кантӑк калпакпа хуплать, кунсӑр пуҫне сурӑхӗн кашни утӑмне сӑнаса тӑрать…»", "Ун пек самантсенче эпӗ телейлӗ.", "Ҫӑлтӑрсен савӑк кулли те чуна канӑҫ кӳрет."], "p": 686}, {"t": "text", "c": ["Е тепӗр чух ҫапла та шутлатӑп: «Вӑл е ку самантра манса каясси те пулать… Инкек куҫа курӑнса килмест!"], "p": 687}, {"t": "text", "c": ["Енчен те пӗр-пӗр каҫ ӑнсӑртран кантӑк калпакӗ ҫинчен манчӗ пулсан, е сурӑхӗ ҫӗр варринче пӗр сассӑр тухса шӑвӑнчӗ пулсан…»", "Кун пек чухне хӑнкӑрмасем хӳхлесе янраҫҫӗ!..", "Кунта ӑнланса илме май ҫук темле вӑрттӑнлӑх пытанса тӑрать.", "Сирӗншӗн те, Пӗчӗкҫеҫ принц сӑнарне ман пекех чӗрере усракансемшӗн, пӗр шутласан, ҫакӑнта темех ҫук пек туйӑнма пултарӗ. Анчах та, тепӗр енчен, вӗҫсӗр-хӗрсӗр тӗнчен пӗр кӗтесӗнче эпир курман-пӗлмен сурӑх чечеке ҫисе яма пултарни мӗншӗн-ха пирӗн чунсене ҫав тери канӑҫсӑрлантарать?!"], "p": 688}, {"t": "text", "c": ["Тӳпенелле куҫ ывӑтӑр та хӑвӑртан хӑвӑр ыйтӑр: «Сурӑх ҫинӗ-ши е ҫимен-ши чечеке?» Ҫав самантра ытарайми пурнӑҫ тӗсӗсем улшӑнсах тӑнине чӗрепе туйса илетӗр…", "Ҫак улшӑнӑвӑн тарӑн пӗлтерӗшне ҫитӗннисенчен пӗри те ӑнланса илме пултараймасть!"], "p": 689}, {"t": "text", "c": ["Ку вырӑна эпӗ чи илемли тата тӗнчен чи тунсӑхлӑ пейзажӗ тесе шутлатӑп.", "Пушхирӗн ҫак пейзажне кӑшт маларах кӑтартнӑччӗ, анчах та эпӗ ӑна сире уҫӑмлӑрах кӑтартас тӗллевпе ҫӗнӗрен ӳкертӗм.", "Ку ӳкерчӗк Пӗчӗкҫеҫ принц пуҫласа Ҫӗр ҫине вӗҫсе килнӗ саманта сӑнлать, ун хыҫҫӑн — каялла кайнине."], "p": 690}, {"t": "text", "c": ["Тархасшӑн, тимлӗрех сӑнаса пӑхӑр. Унсӑрӑн хӑҫан та пулсан Африка пушхирне ҫаврӑнса ҫитсен ку вырӑна палласа илме сире ҫӑмӑл пулмӗ.", "Енчен те сире ҫак вырӑнсем патӗнчен иртсе кайма тӳр килсен, йӑлӑнса ыйтатӑп, ан васкӑр, шухӑша кайса тӑрӑр кӑшт та пулин ҫак ҫӑлтӑр айӗнче!", "Ун чухне сирӗн пата ылтӑн ҫӳҫлӗ пӗчӗк арҫын ача пычӗ тӗк, ун янравлӑ кулли тата эсир мӗн те пулин ыйтсан хурав паманни сире вӑл кам иккенне тавҫӑрса илме май парӗ.", "Ун чухне, тархасшӑн, ырӑ ҫын пулсамӑр! Манӑн кӳтсе ҫитнӗ чунӑма кӑшт та пулин йӑпатӑр. Вӑл каялла килни ҫинчен часрах ҫырса пӗлтерӗр…"], "p": 691}]}