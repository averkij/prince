{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "III", "p": 42}, {"t": "text", "c": ["— Мӗншӗн тесен манӑн пурте хамашкал пысӑк мар пулмалла.", "— Шӑп та лӑп виҫеллӗ пулӗ.", "Ешчӗкри сурӑх кӗлетки пӗчӗкскер ҫеҫ."], "p": 42}, {"t": "text", "c": ["Вӑл пӗшкӗнсе ӳкерчӗке тимлӗ сӑнарӗ: — Кунтан пӗчӗкки кирлӗ те мар…", "Курӑр-ха!", "Вӑл ҫывӑрса та кайнӑ мар-и…", "Ҫапла ҫывӑх паллашрӑм эпӗ Пӗчӗк принцпа."], "p": 43}, {"t": "text", "c": ["Вӑл кунта ӑҫтан тата мӗнле килсе лекнине тӗпӗ-йӗрӗпе ӑнланса илме мана нумай вӑхӑт кирлӗ пулчӗ.", "Пӗчӗкҫеҫ принц, мана ыйтусемпе тӑкӑлтараканскер, эпӗ хӑйне панӑ ыйтусене пачах та хӑлхана чикмест тейӗн.", "Эпӗ ӑна хӑй ӑнсӑртран е ытахальтен ҫеҫ кала-кала янӑ сӑмахӗ-шухӑшӗ урлӑ кӑна ытларах та ытларах ӑнланса пыма пуҫларӑм.", "Калӑпӑр, ҫывӑхрах ларакан манӑн самолета асӑрханӑ хыҫҫӑнах (эпӗ ӑна хут ҫине ӳкерменччӗ, мӗншӗн тесен вӑл ӗҫ маншӑн кӑткӑсрахчӗ) вӑл манран тӳрех ыйтрӗ:"], "p": 45}, {"t": "text", "c": ["— Ку тата мӗнле япала?"], "p": 46}, {"t": "text", "c": ["— Япала мар вӑл, вӗҫекенскер. Ку вӑл самолет, манӑн ҫунатлӑ кайӑкӑм."], "p": 47}, {"t": "text", "c": ["Эпӗ вӗҫме пултарнине вӑл ӑнланса илни чунӑмра темле мӑнаҫлӑх туйӑмӗ ҫуратрӗ. Вӑл темрен кӑштах тӗлӗнни унӑн уҫӑ сассинче лайӑх палӑрчӗ:"], "p": 48}, {"t": "text", "c": ["— Е эсӗ пӗлӗтрен персе аннӑ-и?"], "p": 49}, {"t": "text", "c": ["— Чӑн та ҫапла, — терӗм эпӗ сӑпайлӑн."], "p": 50}, {"t": "text", "c": ["— Ку мана темшӗн кӑштах кулӑшла пек туйӑнать."], "p": 51}, {"t": "text", "c": ["Ҫак сӑмахсем хыҫҫӑн Пӗчӗк принц савӑк кӑмӑлпа ахӑлтатса кулса ячӗ. Ку мана вара хытах тарӑхтарчӗ: манпа пулса иртнӗ пӑтӑрмахлӑ инкек-синкек ҫине ҫӑмӑлттай куҫпа пӑхать-мӗн вӑл.", "Унтан хушса хучӗ:"], "p": 52}, {"t": "text", "c": ["— Апла пулсан эсӗ те пӗлӗтрен аннӑ кунта.", "Эсӗ мӗнле планета ҫинчен вара?"], "p": 53}, {"t": "text", "c": ["Ман пуҫра самантрах ҫак пӗчӗкскерӗн вӑрттӑнлӑхне ӑнкарса илме пулӑшакан шухӑш ҫути мӗлтлетсе илчӗ. Вара эпӗ тӳрех ыйтрӑм:"], "p": 54}, {"t": "text", "c": ["— Эсӗ урӑх планета ҫинчен аннӑ-им?"], "p": 55}, {"t": "text", "c": ["Анчах вӑл сӑмах та шарламарӗ, пуҫне хуллен пӑркаласа ман самолета тимлерӗ. Унтан хӑйпе хӑй калаҫнӑ пек хушса хучӗ:"], "p": 56}, {"t": "text", "c": ["— Эсӗ ҫӳл тӳпере чӑннипех те пит инҫех каяймастӑн курӑнать… Унтан вӑл чылай вӑхӑт шухӑша кайса тӑчӗ.", "Кӑштахран эпӗ ӳкернӗ сурӑха кӗсйинчен туртса кӑларчӗ те ҫав хӑйшӗн темрен те хаклӑ парнене тӗпчесе сӑнас ӗҫе пуҫӗпех путрӗ. Ҫак ырӑ пӗчӗкскер вӑрттӑнлӑхӗн чаршавне «ҫурри таран» уҫни те мана мӗнле тӗлӗнтерсе-аптӑратса пӑрахнине пӗлесчӗ сирӗн!", "Ун вӑрттӑнлӑхне тӗплӗнрех уҫас тесе ман чылай тӑрӑшмалла пулчӗ:"], "p": 58}, {"t": "text", "c": ["— Ӑҫтан килнӗ эсӗ кунта, манӑн ырӑ пӗчӗкскерӗм?", "Ӑҫтарах вӑл санӑн ман патра текен ҫӗрӳ-шыву, тӑван кӗтесӳ?", "Ӑҫти ҫӗрелле илсе каясшӑн эсӗ манӑн сурӑха?"], "p": 59}, {"t": "text", "c": ["Вӑл пӗр сӑмах та чӗнмесӗр шухӑша кайса тӑнӑ хыҫҫӑн ҫеҫ хушса хучӗ:"], "p": 60}, {"t": "text", "c": ["— Эсӗ пӗлетӗн-и, мана мӗн савӑнтарать: ху мана парнеленӗ ешчӗк ман сурӑха ҫӗр каҫма мӗн тери усӑллӑ хӳтлӗх пулать."], "p": 61}, {"t": "text", "c": ["— Сӑмах та ҫук.", "Енчен те кӑмӑлу пулсан, ӑна кӑнтӑр варринче кӑкарса хумалли пӑяв та ӳкерсе пама хатӗр эпӗ сана. Е тата пӗчӗк шалча."], "p": 63}, {"t": "text", "c": ["Кунашкал сӗнӳ Пӗчӗкҫеҫ принца шалт тӗлӗнтерсе пӑрахрӗ пулас:"], "p": 64}, {"t": "text", "c": ["— Кӑкарса хума?", "Мӗн тери путишле сӑмах."], "p": 65}, {"t": "text", "c": ["— Пӗртте апла мар, енчен те ӑна кӑкарса хумарӑн тӑк, вӑл пӑрахса кайма е ҫухалма та пултарӗ."], "p": 66}, {"t": "text", "c": ["Куна илтсен манӑн тусӑм каллех шӑнкӑрав пек уҫӑ саспа кулса ячӗ:"], "p": 67}, {"t": "text", "c": ["— Ӑҫта кайма пултарӗ тетӗн эсӗ ӑна?"], "p": 68}, {"t": "text", "c": ["— Пурпӗр мар-и, ку унӑн ирӗкӗ."], "p": 69}, {"t": "text", "c": ["Пӗчӗк принца ман сӑмах витмерӗ тейӗн."], "p": 70}]}