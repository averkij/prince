{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "IV", "p": 71}, {"t": "text", "c": ["— Ку ниме те пӗлтермест, ман килте пӗтӗм тавралӑх «ытама кӗрет». Унтан кӑшт салхуллӑрах кӑмӑл еккипе хушса хучӗ:"], "p": 72}, {"t": "text", "c": ["— Харпӑр хӑй ирӗкӗ чикӗсӗр пулма пултараймасть."], "p": 73}, {"t": "text", "c": ["Часах эпӗ тепӗр пысӑк пӗлтерӗшлӗ япала пӗлтӗм. Вӑл пурӑнакан планета ҫурт пысӑкӑш кӑна иккен!"], "p": 74}, {"t": "text", "c": ["Ку мана питех тӗлӗнтермерӗ.", "Эпӗ лайӑх пӗлсе тӑраттӑм: пысӑк планетӑсен таврашӗнче, сӑмахран, Ҫӗр, Юпитер, Марс, Венера пек ят панисен ҫывӑхӗнче, вӗсен пин-пин ҫаврӑнташӗ (спутник) пурри паллӑ-ҫке-ха, ытларахӑшне телескоппа курма ҫеҫ май пур.", "Сӑмахран, пӗр-пӗр астроном ҫавсенчен пӗрне шыраса тупма е пуҫласа асӑрхама пултарчӗ тӗк вӑл ӑна ят панӑ пек номерлет.", "Тӗслӗхрен, 3251 номерлӗ астероид."], "p": 75}, {"t": "text", "c": ["Ҫавӑнпа та Пӗчӗк принц В 612 астероид ҫинчен вӗҫсе килнӗ тесе шутлама манӑн витӗмлӗ сӑлтав пурччӗ.", "Ҫак астероида телескоппа сӑнаса пирвайхи хут 1909 ҫулта асӑрханӑ. Уҫаканӗ турккӑ астрономӗ пулнӑ."], "p": 76}, {"t": "text", "c": ["Ҫакӑн хыҫҫӑн вӑл хӑйӗн сӑнав-асӑрхавӗпе астрономсен Пӗтӗм тӗнчери конгресӗнче самай витӗмлӗ шӑв-шав хускатнӑ.", "Анчах та вӑл тухӑҫ ҫыннин тумӗпе пулнӑран ӑна пӗри те ҫителӗклӗ таран хакламан.", "Ҫитӗннисем вӗсем ӗмӗрех ҫавӑн пек."], "p": 77}, {"t": "text", "c": ["Телее, В 612 астероидӑн ятне-шывне май пур таран ҫӗклессишӗн турккӑсен диктаторӗ хытӑ ҫине тӑнӑ. Вӑл вӗлерессипе хӑратсах хӑй халӑхне европӑлла тум-юма хӑнӑхтарнӑ. Хайхи астроном 1920 ҫулта хӑйӗн астероичӗ тавра тепӗр хут шӑв-шав ҫӗкленӗ. Хальхинче анӑҫ ҫынниллӗ шукӑль тумланнӑскер тӗнчипе паллӑ тӗпчевҫӗсене те ӗнентерме пултарнӑ."], "p": 78}, {"t": "text", "c": ["В 612 астероидпа ҫыхӑннӑ вак-тӗвексем пирки, ун номерне те асӑнса, сӑмах ваклама кирлӗччӗ-и кунта?", "Ӑнлантӑр ӗнтӗ: ҫитӗннисем шут-хисепсӗр пӗр утӑм та тӑваймаҫҫӗ.", "Калӑпӑр, эсир вӗсемпе ҫӗнӗ тус-юлташӑр пирки сӑмах хускататӑр. Кӗтсех тӑрӑр: вӗсем нихӑҫан та чи кирли ҫинчен ыйтмаҫҫӗ.", "Мӗншӗн кӑсӑкланас мар-ха, сӑмахран, ун сассипе?", "Е вӑл мӗнле вӑйӑ выляма юратнипе?", "Тӗрлӗ тӗслӗ лӗпӗшсем коллекцилет-и вӑл?", "Асту сана, вӗсем тӳрех: «Вӑл миҫе ҫулта?"], "p": 79}, {"t": "text", "c": ["Пиччӗшӗ-шӑллӗсем миҫен унӑн?", "Йывӑрӑшпе миҫе кило таять вӑл?", "Ашшӗ уйӑхра миҫе тенкӗ ӗҫлесе илет?» — тесе ыйтаҫҫӗ.", "Вӗсене пӗртен-пӗр ҫакӑ ҫеҫ кӑсӑклантарать.", "Енчен те эсир ҫитӗннисене: «Эпӗ хӗрлӗ кирпӗчрен купаланӑ хӳхӗм ҫурт куртӑм, чӳрече анисем ҫинче герань чечекӗсем хӗмленеҫҫӗ, ун тӑрринче кӑвакарчӑнсем кӑвиклетеҫҫӗ…» — тесе калатӑр тӑк пӗлсех тӑрӑр: вӗсен пуҫӗнче ҫак ҫурт илемӗ ниепле те чӗрӗлсе тӑраймасть.", "Ӑнланмалла пултӑр тесен вӗсене ҫапла каламалла: «Эпӗ ҫӗр пин франк тӑракан ҫурт куртӑм». Вара тин вӗсем савӑнса кӑшкӑрса ярӗҫ: «Пӑх-ха, мӗн тери илем!»", "Унтан вара эсир вӗсене ҫапла шантарса каларӑр тейӗпӗр: «Пӗчӗкҫеҫ принц ҫут тӗнчере чӑннипех те пуррине унӑн йӑлттам сӑн-сӑпачӗ, ҫепӗҫ кулли ҫирӗплетеҫҫӗ. Вӑл сурӑхшӑн чунӗпе хӗмленни те ҫавнах ӗнентерет.", "Ҫут тӗнчере ҫук пулсан сурӑх пирки мӗнле ӗмӗтленме пултартӑр-ха вӑл?!» Ҫук, ку вӗсене «витереймест», вӗсем хулпуҫҫисене хускаткаласа илеҫҫӗ те сан ҫине пӗчӗк ача ҫине пӑхнӑ пек пӑхаҫҫӗ.", "Вӗсем пач та ан иккӗленччӗр тесен ҫапла калас пулать: «Пӗчӗкҫеҫ принц В 612 астероид ҫинчен вӗҫсе аннӑ». Кун пек каланине вӗсем ӗненеҫҫӗ, ун хыҫҫӑн тек ним ҫинчен те ыйтса сана чӑрмантармӗҫ."], "p": 80}, {"t": "text", "c": ["Ку вӑл вӗсен яланхи, хӑнӑхнӑ йӑли.", "Тек вӗсене ним те кирлӗ мар.", "Ҫавӑнпа пӗчӗккисен ҫакна асра тытса ҫитӗннисен унашкал хӑтланӑшӗсем ҫине каҫаруллӑ кӑмӑлпа пӑхмалла."], "p": 81}, {"t": "text", "c": ["Паллах ӗнтӗ, пирӗншӗн, пурнӑҫ тути-масине чухлакансемшӗн, шут-хисепе пуҫ таясси кулӑшла япала ҫеҫ!"], "p": 82}]}