{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "V", "p": 85}, {"t": "text", "c": ["Эпӗ ҫак историе асамҫӑ хӗрсем ҫинчен калакан юмах евӗрлӗ пуҫласа яма та пултарнӑ пулӑттӑм.", "Эпӗ ҫак сӑмахсенчен пикенӗттӗм: «Темлерен пӗрре ҫут тӗнчере Пӗчӗкҫеҫ принц пурӑннӑ. Вӑл тӗпленсе пурӑнакан планета хӑйӗнчен кӑшт ҫеҫ пысӑкрах пулнӑ, тата вӑл, пӗчченскер, ҫав тери кампа та пулин туслашма ӗмӗтленнӗ…»", "Ҫакӑн пек пуҫласа янинче пурнӑҫа пӗлекен ҫынсем суя ҫуккине туяҫҫӗ. Кунсӑр пуҫне эпӗ хамӑн кӗнекене ҫӑмӑлттайланса ҫиелтен ҫеҫ вуланине юратмастӑп.", "Мӗншӗн тесен ҫак историе каласа панӑ чух ман чунра хурлӑхлӑ асаилӳсем капланаҫҫӗ.", "Акӑ ӗнтӗ ултӑ ҫул та иртрӗ манӑн тусӑм хӑйӗн сурӑхӗпе каялла вӗҫсӗрлӗхе ӑсаннӑранпа.", "Халь вара эпӗ ун пирки ҫырса кӑтартма пикенни вӑл манӑн асрах пулнине пӗлтерет.", "Туса манса кайни вӑл ҫав тери кулянтарать-ҫке-ха.", "Пурте тусшӑн тунсӑхлаҫҫӗ.", "Эпӗ те, ҫитӗннисене кура, цифрӑсемсӗр пуҫне нимпе те кӑсӑкланман ҫын пулса тӑма пултарнӑ."], "p": 85}, {"t": "text", "c": ["Ку инкекрен мана, пӗчӗкскере, пӗр курупка тӗрлӗ тӗслӗ кӑранташ туянни ҫӑлса хӑварнӑ-и тен?", "Ҫак самантран ҫуралчӗ те ӗнтӗ ман чунра ӳкерсе айланас чӑтӑмсӑр туртӑм, вӑл ӳсӗмре тем парсан та «хупӑ» удавпа «уҫӑ» удавсӑр пуҫне никама та урӑх япала ӳкерттерейместӗн. Шутлӑр-ха хӑвӑрах, эпӗ ун чух улттӑра пулнӑ.", "Паян аса илнӗ чух пурнӑҫри чӗрӗ сӑнсене ӳкерсе-чӗртсе тӑратма маншӑн шутсӑр ҫӑмӑл мар, апла пулин те эпӗ май пур таран тӑрӑшма тивӗҫлӗ. Анчах та ку ман пӗр тӑруках пулса тухаймасть.", "Калӑпӑр, пӗр ӳкерчӗкӗ пырать те пек, тепринче вара чӑн пурнӑҫра пулнӑ енсем ҫителӗксӗр.", "Ҫавӑн пекех Пӗчӗк принц кӗлеткин ҫӳллӗшӗ те кӑшт манӑҫнӑн туйӑнать. Пӑхатӑн та, кунта вӑл кӑшт пысӑкрах пулса тухнӑ, тепринче самай пӗчӗкрех пек.", "Ун тум-юмӗн асӑмра юлнӑ тӗсӗ те мана халь кӑштах иккӗлентерет.", "Пӗр сӑмахпа, ӳкерчӗксенче вӑл та, ку та аплах мар пек, апла-и, капла-и — юрӗ тенӗ пекрех.", "Кунсӑр пуҫне тата эпӗ пурнӑҫра пысӑк пӗлтерӗшлӗ чылай вак-тӗвеке асран вӗҫертнӗ пулмалла.", "Куншӑн мана, тен, каҫарма та пулӗ.", "Пӗр-пӗр япала е ӗҫ-пуҫ ҫинчен сӑмах пынӑ чух манӑн тусӑм нихӑҫан та туллин ӑнлантарса тӑмастчӗ.", "Вӑл иксӗмӗр хушӑмӑрти уйрӑмлӑха пачах та шута илмен пулмалла.", "Хӑвӑрах ӑнланатӑр: эпӗ вара, инкеке, ешчӗк витӗр унти сурӑха ниепле те курма пултарайман.", "Тен, манра ҫитӗннисен хӑш-пӗр енӗсене асӑрхама пулать.", "Эпӗ ватӑлса пынине те манма юрамӗ."], "p": 86}, {"t": "text", "c": ["Кашни кунах эпӗ мӗн те пулин ҫӗнни пӗлеттӗмччӗ: унӑн планети ҫинчен, вӑл инҫе ҫула пуҫтарӑнса тухни е ҫул ҫӳрени ҫинчен.", "Ку вӑл ҫав тери ерипен пулса иртетчӗ, тепӗр чух шухӑш ҫӑмхине сӳтнӗ хушӑра.", "Ҫапла майпа виҫҫӗмӗш кунхине эпӗ баобаб йывӑҫҫисен драми ҫинчен пӗлтӗм."], "p": 88}, {"t": "text", "c": ["Ку хутӗнче ҫак япала сурӑха пула сиксе тухрӗ, мӗншӗн тесен Пӗчӗкҫеҫ принц хӑйне мӗн шутсӑр канӑҫсӑрлантарнине палӑртса кӗтмен ҫӗртен манран ҫапла ыйтрӗ: — Сурӑхсем йывӑҫ-курӑк тӗмӗсене ҫиеҫҫӗ тени тӗрӗсех-и?"], "p": 90}, {"t": "text", "c": ["— Ҫапла. Ку чӑн сӑмах."], "p": 91}, {"t": "text", "c": ["— Ах, ку маншӑн ҫав тери лайӑх!"], "p": 92}, {"t": "text", "c": ["Сурӑхсем йывӑҫ-курак тӗмӗсене ҫини мӗне пула уншӑн пысӑк пӗлтерӗшлӗ пулнине эпӗ тӳрех тавҫӑрса илеймерӗм. Анчах та Пӗчӗк принц ҫийӗнчех сӑмахне тӑсрӗ: — Апла пулсан вӗсем баобаб йывӑҫҫине те тиркемеҫҫӗ-тӗр?"], "p": 94}, {"t": "text", "c": ["Эпӗ Пӗчӗк принца баобабсем вӗтӗ йывӑҫ-курӑк тӗмӗсем марри ҫинчен каларӑм. Вӗсем чиркӳ пек ҫӳллӗ йывӑҫсем терӗм. Енчен те вӑл хӑйпе пӗрле слон кӗтӗвне илсе кайма май тупас пулсан та, пӗр баобаба пӗтӗмпех ҫитерсе яма пултараймӗччӗ."], "p": 95}, {"t": "text", "c": ["Слон кӗтевӗ пирки калани Пӗчӗк принца кулӑшла пек туйӑнчӗ-тӗр:"], "p": 96}, {"t": "text", "c": ["— Вӗсене пӗр-пӗрин ҫине тӑратса планета ҫине хӑпартма тиветчӗ-тӗр.", "Унтан вӑл ҫулне кура мар ӑслӑн татса каларӗ:"], "p": 97}, {"t": "text", "c": ["— Баобабсем те, ытти ӳсен-тӑран пекех, вӗтӗ хунав пек шӑтса тухаҫҫӗ."], "p": 98}, {"t": "text", "c": ["— Ку чӑн та ҫапла.", "Анчах та мӗншӗн эсӗ хӑвӑн сурӑху баобабӑн ҫамрӑк хунавӗсене ҫиессе шанатӑн?"], "p": 99}, {"t": "text", "c": ["Вӑл мана: — Тем мар, курӑпӑр унта, — терӗ: нимле чӑрмавсӑр туса пӑрахмалли ӗҫ-пуҫ пирки сӑмах пырать тейӗн."], "p": 100}, {"t": "text", "c": ["Маншӑн вара ҫак ыйтӑва тарӑнрах ӑнкарса илесси самай пуҫ ватмалли ӗҫ пулчӗ."], "p": 101}, {"t": "text", "c": ["Чӑн та ӗнтӗ, Пӗчӗкҫеҫ принцӑн планети ҫинче, ытти планетӑсем ҫинчи пекех, тӗрлӗ ӳсен-тӑран ҫитӗннӗ — ырри те, усалли те.", "Апла тӑк лайӑх вӑрлӑхран лайӑх курӑк шӑтса аталаннӑ, юрӑхсӑрринчен — юрӑхсӑрри.", "Анчах та пытаннӑ вӑрлӑх пӗрчисем куҫа курӑнмаҫҫӗ-ҫке-ха. Вӗсем, ҫывӑраканскерсем, тӑпра сӗткенӗпе тулса тӑртаннӑ хыҫҫӑн ҫеҫ вӑранма пикенеҫҫӗ.", "Вара сӑмсаланса шӑтса тухаҫҫӗ, хӳтлӗхсӗр те черченкӗ пӗчӗк ҫеҫ турачӗсемпе хӗвел патнелле туртӑнаҫҫӗ.", "Енчен те пӗр-пӗр редис е роза чечекӗн туни пирки сӑмах пырать пулсан, вӗсене тӗкӗнме те кирлӗ марччӗ, ҫитӗнччӗр, ара, хӑйсене кирлӗ пек.", "Анчах та сиенлӗ ӳсен-тӑрана ҫийӗнчех тӑпӑлтарса пӑрахмалла, унран усал ҫимӗҫ ҫитӗнессе пӗлнӗ-пӗлменех.", "Пӗчӗкҫеҫ принцӑн планети ҫинче те ҫавнашкал ытла та сиенлӗ вӑрлӑх пӗрчисем ҫитӗннӗ пулнӑ-мӗн… Ҫавсенчен баобаб йывӑҫҫисем ашкӑрса ӗрчесе кайнӑ."], "p": 102}, {"t": "text", "c": ["Вӗсем планета тӑприн хӑймине йӑлтах ҫисе ярса ӑна юрӑхсӑра кӑларнӑ.", "Баобаб йывӑҫҫисене хунава ларнӑ тапхӑрта тӑпӑлтарса пӑрахмасан каярахпа нимле те кӑкласа пӗтерейместӗн.", "Вӑл ӗрчесе сарӑлнӑ май пӗтӗм планета сийне хупласа хума пултарать, хӑйӗн тымарӗсемпе ӑна ала пек шӑтарса пӗтерет.", "Енчен те планета пӗчӗкскер ҫеҫ пулсан, кунсӑр пуҫне баобаб ӑна виҫесӗр чӑтлӑхласан, вӑл хӑвӑлланса ҫурӑлма та пултарать."], "p": 103}, {"t": "text", "c": ["— Кунта нумай япала йӗрке ҫирӗплӗхӗнчен килет, — терӗ мана Пӗчӗк принц кӑштах вӑхӑт иртерехпе.", "— Вырӑн ҫинчен тӑрсанах, ирхи туалета вӗҫленӗ хыҫҫӑн, планета сывлӑхӗ-тасалӑхӗшӗн хыпӑнса тӑрӑшма тивет.", "Хӑвна ху хистесе, ҫине тӑрса кунсерен тӑпӑлтармалла баобаб хунавӗсене; вӗсем хунав тапхӑрӗнче роза тунине шутсӑр ҫывӑх, ҫавӑнпа та вӗсене уйӑрса илсе пӗр шелсӗр кӑклас пулать.", "Паллӑ ӗнтӗ, ку шутсӑр чун выртман тӑрмашу, ҫав вӑхӑтрах питӗ ҫӑмӑл та."], "p": 104}]}