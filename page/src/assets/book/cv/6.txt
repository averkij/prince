{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "VI", "p": 105}, {"t": "text", "c": ["Ҫапла пӗррехинче вӑл мана хӑйне евӗрлӗ илемлӗ ӳкерчӗк ӳкерме сӗнӳ пачӗ, кунта (ҫӗр ҫинче) пурӑнакан ачасен чун-чӗрине кӗрсе вырнаҫтӑр терӗ."], "p": 105}, {"t": "text", "c": ["— Енчен те вӗсем хӑҫан та пулсан ҫулҫӳреве тухас пулсан, ҫав ӳкерчӗк вӗсене усӑ кӳме пултарӗ. Тумалли ӗҫсенчен хӑшне-пӗрне кӑштах тӑхтасан та пикенме май килет, халех ҫунмасть тенешкел.", "Анчах та баобабсем пирки сӑмах пырать пулсан ку яланах — чӑн-чӑн пысӑк инкек.", "Эпӗ пӗр планетӑна пӗлетӗп, унта кахалсем ҫеҫ пурӑнаҫҫӗ.", "Ҫав планета ҫинче пурӗ те виҫӗ имшеркке йывӑҫ тӗмӗ чӗлтӗртетсе ларать.", "Пӗчӗк принц сӗнӗвӗпе эпӗ ҫав планетӑна ӳкертӗм.", "Эпӗ кашни утӑмрах ҫынсене ӑса вӗрентекенсене кӑмӑлласах каймастӑп. Апла пулин те баобабсен хӑрушлӑхне ҫынсем тавҫӑрайманран тата пӗр-пӗр астероид ҫинче аташса кайма пултаракан ҫулҫӳревҫӗсем умне пысӑк инкек-синкек сиксе тухма пултарасса асра тытса хальхинче эпӗ, хамӑн ҫирӗп йӑлана пӑсса тенӗ пек, ӑса вӗрентекен шухӑш хыврӑм. «Ачасам! Баобабсенчен асӑрханӑр!»", "Ку вӑл ман туссене куҫа курӑнман хӑрушлӑхран сыхланма пулӑшнӑ пулӗччӗ; вӗсем, манашкалах, кирек хӑш самантра та сиксе тухма пултаракан инкекпе юнашар-ҫке-ха.", "Акӑ мӗншӗн эпӗ ҫак ӳкерчӗке хытӑ тӑрӑшса ӳкертӗм, тата тӑрӑшни сая каймарӗ пуль тетӗп.", "Тен, эсир манран ҫапла ыйтас тейӗр: «Мӗншӗн-ха кӗнекере баобаб йышши кӗрнеклӗ ӳкерчӗксем урӑх пӗртте курӑнмаҫҫӗ?»", "Хуравӗ шутсӑр ансат: эпӗ тӑрмашса пӑхрӑм, анчах та пултараймарӑм.", "Баобабсем ӳкернӗ чух вара эпӗ ҫак ӗҫӗн шутсӑр пысӑк пӗлтерӗшне туйса ӗҫлерӗм."], "p": 106}, {"t": "text", "c": ["Ах! Пӗчӗкҫеҫ принц, хуллен-хулленех эпӗ санӑн кулленхи пурнӑҫу тунсӑх еккипе шунине ӑнланса илтӗм.", "Чылай вӑхӑт хушши хӗвел аннине сӑнасси саншӑн пысӑк киленӗҫ пулнӑ.", "Куна эпӗ тӑваттӑмӗш кунхине, ирпе, сан сӑмахусенчен ӑнланса илтӗм:"], "p": 108}, {"t": "text", "c": ["— Эпӗ хӗвел аннине сӑнама ҫав тери юрататӑп.", "Кайса киленӗпӗр ҫав хӳхӗм пулӑмпа."], "p": 109}, {"t": "text", "c": ["— Ҫак самантрах май ҫук-ҫке-ха, кӗтме тивет."], "p": 110}, {"t": "text", "c": ["— Мӗне кӗтмелле?"], "p": 111}, {"t": "text", "c": ["— Хӗвел анасса ӗнтӗ."], "p": 112}, {"t": "text", "c": ["Чи малтанах санӑн сӑн-питӳнте хытӑ тӗлӗнни палӑрчӗ, унтан эсӗ кӑштах хӑвӑнтан ху кулнӑ евӗрлӗ кулса ятӑн та ҫапла каларӑн:"], "p": 113}, {"t": "text", "c": ["— Эпӗ хама килти пек туятӑп пулас!"], "p": 114}, {"t": "text", "c": ["Чӑн та-ҫке-ха, куна пурте пӗлеҫҫӗ. Америкӑри Пӗрлешӳллӗ Штатсенче кӑнтӑр вӑхӑчӗ чухне Францире хӗвел анать."], "p": 115}]}