{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "VII", "p": 118}, {"t": "text", "c": ["Енчен те пӗр минут хушшинче Францине ҫитме пултарсан, хӗвел аннине курса йӑпанма май килетчӗ.", "Инкеке, Франци кунтан ытла та инҫетре!", "Хӑвӑн пӗчӗк планету ҫинче вара эсӗ пуканна темиҫе утӑм куҫарса лартнипех ҫак илеме сӑнама пултарнӑ. Ҫавӑнпа та эсӗ хӗвел аннине хӑҫан сӑнас тенӗ, ҫавӑн чухне сӑнама пултарнӑ.", "— Пӗррехинче эпӗ пӗр кун хушшинчех хӗвел аннине хӗрӗх виҫӗ хутчен куртӑм. Кӑштах чӗнмесӗр тӑрсан эсӗ хушса хутӑн: — Пӗлетӗн-и, чуна кичем пуснӑ самантсенче хӗвел аннине сӑнани кӑмӑла ҫӗклет.", "— Апла тӑк хӗрӗх виҫӗ хутчен хӗвел аннине сӑнанӑ ҫав кун сан чӗрӳ тунсӑх каснипе аптранӑ пулнӑ."], "p": 118}, {"t": "text", "c": ["Куна хирӗҫ вара Пӗчӗк принц нимӗн те шарламарӗ."], "p": 119}, {"t": "text", "c": ["Пиллӗкмӗш кунхине, каллех хайхи сурӑха пула, эпӗ Пӗчӗк принцӑн вӑрттӑнлӑхне уҫма пултартӑм.", "Вӑл манран пӗр кӗтмен-туман ҫӗртен ҫапла ыйтрӗ, ун пирки вӑл чылай вӑхӑт хушши канӑҫсӑрланса шухӑшланӑ пулас:"], "p": 121}, {"t": "text", "c": ["— Енчен те сурӑх ӳсен-тӑрана ҫиет пулсан, вӑл чечексене те ҫиет-ши?"], "p": 122}, {"t": "text", "c": ["— Сурӑх шутсӑр пыран выльӑх, ниме те тиркемест."], "p": 123}, {"t": "text", "c": ["— Калӑпӑр, хӑш-пӗр чечексем йӗплӗ, вӗсенчен те хӑрамасть-и?"], "p": 124}, {"t": "text", "c": ["— Ҫук, йӗплисене те тиркемест."], "p": 125}, {"t": "text", "c": ["— Апла пулсан вӗсен йӗпписенчен мӗн усси? Эпӗ ку ыйтӑва хуравлаймарӑм.", "Мӗншӗн тесен ҫав самантра моторӑн хытарӑнса ларнӑ пӗр гайкине пушатас тесе тӑрмашаттӑм."], "p": 127}, {"t": "text", "c": ["Кунсӑр пуҫне, чӗрене шӗкӗ ҫиет тейӗн, самаях пӑшӑрханма тытӑннӑччӗ ӗнтӗ: манӑн лару-тӑру шутсӑр кӑткӑсчӗ, шыв пӗтнӗпе пӗрехчӗ, инкеклӗн анса ларни ырӑпа вӗҫленмессӗн туйӑнма пуҫланӑччӗ."], "p": 128}, {"t": "text", "c": ["— Ҫапах та чечеке йӗпписем мӗн тума кирлӗ?"], "p": 129}, {"t": "text", "c": ["Пӗчӗк принц мӗнле-тӗр ыйту пачӗ тӗк хуравне кӗтсе илмесӗр тем тусан та манран хӑпмастчӗ, сухӑр пек ҫыпӑҫатчӗ.", "Хайхи тӑрлавсӑр гайка хама тарӑхтарсах ҫитернӗрен эпӗ ним шухӑшласа тӑмасӑрах вырӑнсӑр сӑмах персе ятӑм:"], "p": 130}, {"t": "text", "c": ["— Чечеке йӗпписем усалланса хӑмсарнисӗр пуҫне ним тума та кирлӗ мар."], "p": 131}, {"t": "text", "c": ["— Аюй!"], "p": 132}, {"t": "text", "c": ["Унтан вӑл самантлӑха шӑпланчӗ. Вара тарӑхса ҫитнӗ кӑмӑлӗн еккине яри уҫса ячӗ:"], "p": 133}, {"t": "text", "c": ["— Ӗненместӗп эп сана!", "Чечексем черченкӗ. Вӗсем айванрах.", "Йӗпписемпе хӳтӗленсе вӗсем хӑйсене лӑпкӑрах туяҫҫӗ. Йӗпписем пуррипе ыттисем вӗсенчен хӑраҫҫӗ тесе шутлаҫҫӗ…", "Эпӗ хирӗҫ нимӗн те каламарӑм.", "Ҫак самантра ман пуҫра кӑмӑла ҫӗтӗлтерекен пӗр шухӑш явӑнатчӗ: «Ҫав гайка ним тусан та ҫаврӑнмасть пулсан эп ӑна мӑлатукпа ҫапса нимӗретӗп».", "Пӗчӗк принц ку хутӗнче те ман шухӑша татрӗ:"], "p": 134}, {"t": "text", "c": ["— Эс чечексем… мӗн… тесе шутлатӑн-и?..", "— Ҫук ӗнтӗ! Апла мар!", "Эпӗ нимӗн те шутламастӑп!", "Эпӗ сӑмаха пуҫа килсен пушмак тенӗ пек персе ятӑм.", "Эп ерҫместӗп-ҫке-ха, темрен те йывӑр чӑрмав кунта… Куратӑн."], "p": 135}, {"t": "text", "c": ["Кӗтмен сӑмаха илтсен вӑл сӑнран кӑштах улшӑнчӗ:"], "p": 136}, {"t": "text", "c": ["— Темрен те кирлӗрех ӗҫ тӑватӑп тетӗн!"], "p": 137}, {"t": "text", "c": ["Вӑл ҫаплах мана тӗсесе сӑнарӗ: аллӑмри мӑлатук, сӗрмелли ҫупа вараланнӑ хуп-хура пӳрнесем, уйрӑмах эпӗ ӳпӗнсе ӳксех чакалакан темле ӑнланмалла мар япала, ниме юрӑхсӑрскер…"], "p": 138}, {"t": "text", "c": ["— Эсӗ ҫитӗннисен чӗлхипе пуплетӗн!"], "p": 139}, {"t": "text", "c": ["Ку ӗнтӗ мана хытах ырӑмарлантарчӗ.", "Анчах та вӑл мана тек шеллемерӗ:"], "p": 140}, {"t": "text", "c": ["— Эсӗ йӑлтах арпаштаратӑн… Пурне те пӗр хуранра ҫӑратӑн! Вӑл шалтан вӗриленсе калаҫни уҫҫӑн курӑнчӗ. Сапаланчӑк ылтӑн ҫӳҫ пӗрчисемпе ҫил ачисем вылятчӗҫ."], "p": 142}, {"t": "text", "c": ["— Эпӗ пӗлекен пӗр планета ҫинче йӑм хӗрлӗ питлӗ мӗҫье пурӑнать.", "Ҫавскер хӑй пурнӑҫӗнче чечекӗн ырӑ шӑршипе киленсе курман.", "Вӑл нихӑҫан та пӗлӗтри ҫӑлтӑрсене сӑнаман.", "Ун чӗринче ҫынсене юратас туйӑм вӑранайман. Шут-хисеп ӗҫӗсӗр пуҫне вӑл нимӗн те пӗлмест. Ун ҫӑварӗнчен яланах, эсӗ тин ҫеҫ каланӑ пек, пӗр сӑмах тухать: «Эпӗ кирлӗ-кирлӗ марпа аппаланакан ҫын мар!", "Темрен те кирлӗрех ӗҫ тӑватӑп!» Ҫав сӑмаха каланӑ самантра вӑл халь-халь ҫурӑлас хӑмпӑ пек курӑнать.", "Анчах та вӑл этем мар-ҫке-ха, маншӑн вӑл кӑмпа ҫеҫ!"], "p": 144}, {"t": "text", "c": ["— Мӗнле терӗн?"], "p": 145}, {"t": "text", "c": ["— Кӑмпа!"], "p": 146}, {"t": "text", "c": ["Тарӑхнипе Пӗчӗк принцӑн питне шурӑ сӑн ҫапрӗ."], "p": 147}, {"t": "text", "c": ["— Миллионшар ҫул хушши чечексем йӗпсем ҫитӗнтереҫҫӗ. Ҫавӑн пекех миллионшар ҫул сурӑхсем чечексене ҫиеҫҫӗ-ҫиеҫҫех.", "Мӗншӗн-ха чечексем йӗпписем хӑйсене хӳтӗлейменнине кура тӑркачах вӗсене пӗтӗм вӑйпа тӑрӑшса ҫитӗнтереҫҫӗ? Ҫакӑн сӑлтавне шыраса тупасси темрен те кирлӗрех мар-и вара?", "Е сурӑхсемпе чечексем хушшинче килӗшӳлӗх ҫуккин сӑлтавӗ мӗнре?", "Ҫакна тӗпӗ-йӗрӗпе ӑнкарса илесси хӗрлӗ питлӗ самӑр мӗҫье арифметикинчен пин хут та кирлӗрех ӗҫ мар-и-ха?", "Енчен те эпӗ тӗнчере урӑх ниҫта та ҫук пӗртен-пӗр чечеке, хамӑн планета ҫинче ҫеҫ хӳхӗмленекенскере, пӗлетӗп пулсан, ҫав вӑхӑтрах ҫак хӳтлӗхсӗр илеме пӗр-пӗр ир сурӑх хӑй мӗн тунине пӗлмесӗрех ҫисе яма пултарчӗ пулсан, ӑна мӗнле те пулин ҫӑлмалли май шырассинчен кирлӗрех ӗҫ пулма пултарать-и вара?! Унӑн пичӗ юн пӗрӗхсе тухасла хӗрелчӗ, унтан сывлӑш ҫавӑрса илсе сӑмахне тӑсрӗ:"], "p": 149}]}