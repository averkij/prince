{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "VIII", "p": 151}, {"t": "text", "c": ["— Миллионшар ҫӑлтӑрсем ҫинче те пулма пултарайман пӗртен-пӗр чечеке юрататӑн пулсан ун ҫине пӑхса киленесси саншӑн — чӑн-чӑн телей.", "Эсӗ ху ӑшунта унпа калаҫатӑн: «Тӳпе инҫетлӗхӗн пӗр кӗтесӗнче манӑн чечекӗм чӗрӗлӗхне упрать…»", "Анчах сурӑх ҫав чечеке ҫисе ярас тӑк, ку вӑл пӗлӗтри ҫӑлтӑрсем пурте пӗр самантрах лап! сӳнсе ларнипе танлашӗччӗ.", "Сан шухӑшупа, темрен те кирлӗрех ыйту мар-и ҫакӑ?"], "p": 151}, {"t": "text", "c": ["Унра сӑмахне тӑсмалӑх пачах та вӑй-хал юлман. Вара самантрах хыттӑн ӗсӗклесе макӑрса ячӗ.", "Каҫ тӗттӗмленчӗ.", "Манӑн чӑкӑлтӑш ӗҫе пӑрахма тиврӗ.", "Темшӗн мана мӑлатукпа гайка та, ӗҫес килнипе аптӑрани те, ҫывӑхрах пек туйӑнса тӑнӑ вилӗм те халь ӗнтӗ ним те мар пек туйӑнма тытӑнчӗҫ.", "Ҫав самантра ҫӑлтӑр ҫинче, тӗрӗсрех каласан, Ҫӗр ятпа ҫаврӑнакан хамӑн планетӑм ҫинче, пӗтӗм тӗнчене мансах эпӗ Пӗчӗк принц чӗрине лӑплантарма пултаракан сӑмахсем шырарӑм.", "Эпӗ ӑна йӑтса кӑкӑр умне илтӗм, унтан пӗчӗк ачана ҫывратнӑ пек алӑ вӗҫҫӗн чӳхентертӗм. Ҫавна май сӑмахпа та лӑплантарма тӑрӑшрӑм: — Санӑн юратнӑ чечекӳн нимрен те хӑрамалла мар…", "Эпӗ санӑн сурӑху валли сӑмсалӑх ӳкернӗччӗ-ҫке… Эпӗ…", "Анчах тек сӑмах тупаймарӑм, хама ытла та ниҫталла мар таҫталла тенӗ пек туйрӑм.", "Эпӗ ун чунӗн сукмакӗсене кӑлӑхах шырарӑм, вӗсемсӗр этем чӗрине епле лӑплантарӑн…", "Кунта куҫҫульсӗр пуҫне урӑх эмел ҫук та пулӗ."], "p": 152}, {"t": "text", "c": ["Часах эпӗ ку чечек пирки татах та тӗплӗнрех пӗлтӗм.", "Пӗчӗкҫеҫ принц пурӑнакан планета ҫинче нумайранпа сӑн-пичӗпе ытлашши чӑпар курӑнман, виҫӗ-тӑватӑ чӗрпеклӗ сӑпай чечексем ҫитӗннӗ пулнӑ. Нумай вырӑн та йышӑнман тата никама та сарӑпламанскерсем.", "Вӗсем ирхи сывлӑмлӑ курӑк ӑшӗнче ҫунаттисене сарса янӑ, каҫ пулттипе сулхӑн ӗнтрӗкне путнӑ.", "Ку вара таҫти ҫилсемпе ӑнсӑртран вӗҫсе илсе килнӗ вӑрлӑх пӗрчинчен шӑтса тухнӑ. Ҫак ытарайми черченкӗ хунава, ытти чечексенчен пач уйрӑмскере, Пӗчӗк принц ырми-канми тӗсесе киленнӗ.", "Ку вӑл пач урӑх йышши баобаб хунавӗ мар-ши тесе шутлама та май пулнӑ.", "Анчах та хунав часах ҫӳлелле ӳсме пӑрахнӑ, унра чечек ӗренки уҫӑмлӑ палӑрнӑ.", "Пӗчӗк принц куҫӗ умӗнчех хунавран тем пысӑкӑш папка чӑмӑртаннӑ — унра темле тӗлӗнтермӗш асамлӑхӑн паллисем курӑннӑ. Анчах та чечек, хӑйӗн ешӗл папкин хупӑлчинче пытаннӑскер, ҫутӑ ҫине тухма васкаман, капӑрланнӑ, хӳтлӗхре йӑлттам сӑрӑсемпе тӗсленсе киленнӗ — хӑшӗ килӗшерех парать?", "Вӑл ҫи-пуҫне ҫав тери тиркевлӗ суйланӑ, чӗрпекӗсене, пуҫ кӑшӑлӗ тӑхӑннӑ пек, виҫсе пӑхса вырнаҫтарнӑ."], "p": 154}, {"t": "text", "c": ["Вӑл тӗнче умне ҫӳҫ-пуҫне тирпейлемен пӗр-пӗр мӑкӑнь ҫеҫки пек тухасшӑн пулман. Ун пуҫӗнче куҫа йӑмӑхтаракан илемпе ялтӑраса илес вӑрттӑн шухӑш тӗвӗленнӗ.", "Ҫавӑнпа та пӗрре пӑхсан вӑл кӑшт якӑлтирех пек те курӑнса кайма пултарнӑ-и тен?", "Ҫапла вӑл самай вӑхӑт хушши, кун хыҫҫӑн кун, ҫи-пуҫне тирпейлесе тӑрмашнӑ.", "Унтан пӗр ирпе, шӑп та лӑп хӗвел тухнӑ самантра, вӑл папкине уҫса янӑ."], "p": 155}, {"t": "text", "c": ["Хӳхӗм сӑн-пичӗшӗн ҫавӑн чухлӗ вӑй хунӑскер, вӑл анасласа илсе хӑй килнине саспа пӗлтерчӗ:"], "p": 156}, {"t": "text", "c": ["— Ах! Эпӗ аран-аран вӑранса ҫитрӗм… Каҫарӑр тархасшӑн… Эпӗ тирпейленсе ӗлкӗреймерӗм-ха…", "Пӗчӗкҫеҫ принц чун хӗпӗртевне пытараймасӑр: — Мӗн тери хитре эсир, — терӗ."], "p": 158}, {"t": "text", "c": ["— Чӑнахах та калатӑн-ши? — терӗ чечек кӑшт иккӗленнӗн.", "— Эпӗ хӗвел тухнӑ самантра кун курни пирки тата мӗн калӑн?"], "p": 159}, {"t": "text", "c": ["Кун пек каланине илтсен Пӗчӗк принц чечек пирки ҫапла шутласа илчӗ: «Тен, ӑна кӑштах сӑпайлӑх ҫитеймест, апла пулин те унӑн илемӗ чуна тыткӑнлать». — Шӑп та лӑп ирхи апат вӑхӑчӗ ҫитнӗ пек туйӑнать мана, кун пирки сире каштах чӑрмантарса пӑхсан мӗнле-ши?..", "Кӑштах аванмарланнӑ Пӗчӗк принц ҫийӗнчех шӑвармалли савӑтпа ҫӑл шывӗ тултарса килчӗ те чечеке шӑварчӗ."], "p": 162}, {"t": "text", "c": ["Ҫӗнӗ хӑна мӑнкӑмӑллӑхне те, кӳренӳлӗхне те тӑтӑшах уҫҫӑн палӑртрӗ, ку вара Пӗчӗк принца йӑлтах халтан ячӗ.", "Пӗррехинче ҫапла, хӑйӗн тӑватӑ чӗрпекӗ пирки сӑмах хускатнӑ май, ӑнсӑртран ҫеҫ тенӗ пек ҫапла каласа хучӗ:"], "p": 163}, {"t": "text", "c": ["— Вӗсем кунта ҫитме пултараҫҫӗ, тигрсем, вӗсем ҫивӗч чӗрнеллӗ!"], "p": 164}, {"t": "text", "c": ["— Ман планета ҫинче тигрсем пурӑнмаҫҫӗ, — ҫийӗнчех хирӗҫлерӗ ӑна Пӗчӗк принц. — Унсӑр пуҫне тигрсем курӑк ҫимеҫҫӗ."], "p": 165}, {"t": "text", "c": ["— Эпӗ курӑк мар-ҫке, — шӑппӑн хуравларӗ чечек."], "p": 166}, {"t": "text", "c": ["— Каҫарсамччӗ тархасшӑн…", "— Эпӗ нимӗнле тигрсенчен те хӑрамастӑп, анчах та уҫӑ варкӑшра мана тӑм тивме пултарать.", "Сирӗн сивӗрен пытанма каркӑҫ ҫук-ши?"], "p": 167}, {"t": "text", "c": ["«Хӑй ӳсен-тӑран пулин те уҫӑ варкӑшран шикленет, тӗлӗнмелле, — шутларӗ Пӗчӗк принц. — Ытла та чӑкӑлташ чунлӑ ку чечек»."], "p": 168}, {"t": "text", "c": ["— Каҫ умӗн эсир мана каркӑҫпа витӗр.", "Каҫхи сивӗ сывлӑш ҫӳҫентерет кунта.", "Ку ҫав тери хӑтсӑр планета.", "Эпӗ кунта киличченхи вырӑнта…", "Вӑл сӑмахне каласа пӗтереймерӗ.", "Хӑй кунта вӑрлӑх пӗрчи хальлӗн таҫтан вӗҫсе килнӗ-ҫке-ха.", "Ҫавӑнпа та ытти тӗнче кӗтесӗсем ҫинчен ним те тавҫӑрма пултарайман.", "Апла тӑк суя сӑмах калама та вӑтанмасть-ши? Ҫук, кӑшт аванмарланчӗ те пулас хайхискер. Вара виҫӗ хутчен ҫине-ҫинех ӳсӗрсе илчӗ, кӑштах ачашланасси килчӗ-тӗр. Тата Пӗчӗк принца та айӑпне туйтарас терӗ пуль."], "p": 169}, {"t": "text", "c": ["— Ӑҫта каркӑҫ, курӑнмасть?"], "p": 170}, {"t": "text", "c": ["— Эпӗ ҫавна шырама каяс тенӗччӗ, анчах сана итлесе пӗтерес терӗм!"], "p": 171}, {"t": "text", "c": ["Вара чечек тата та хытӑрах ӳсӗрме пуҫларӗ, — ан тив, хӑйӗн айӑпне хытӑрах туйса илтӗр тесе шак хучӗ пулас!"], "p": 172}, {"t": "text", "c": ["Пӗчӗкҫеҫ принц хӑйӗн хӳхӗм чечекне пӗтӗм чунтан юратнӑ хушӑрах ун пирки кӑштах иккӗленсе те шухӑшлама пуҫларӗ.", "Унӑн ытахальтен ҫеҫ персе янӑ сӑмахӗсене ытлашши чӑна хурса йышӑнмарӗ-ши вӑл — иккӗленӳллӗ туйӑмсем чунри савӑнӑҫа хуплама пуҫларӗҫ."], "p": 173}]}