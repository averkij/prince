{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пĕчĕкçеç принц", "p": 1}], "body": [{"t": "h2", "c": "IX", "p": 174}, {"t": "text", "c": ["— Манӑн вӑл каланисене итлемелле марччӗ, — эп хӑйне ӑнланасса шанса каларӗ вӑл пӗррехинче, — чечексен сӑмахне нихӑҫан та хӑлхана чикмелле мар.", "Вӗсем ҫине пӑхса тӑранни тата ырӑ шӑршипе киленни ҫителӗклӗ.", "Манӑн планета ҫинче талккишпех чечекӗн ырӑ шӑрши сарӑлчӗ, эпӗ вара ҫав савӑнӑҫпа туллин киленме ӑс ҫитереймерӗм. Унсӑр пуҫне тата тигрсемпе вӗсен чӗрнисем ҫинчен тӗлсӗртерех персе яни, — кӑмӑла ҫемҫетекен сӑмахсем ҫеҫ-ҫке-ха кусем, эпӗ вара шӑртланма хӑтлантӑм…", "Унтан мана ҫапла каларӗ:"], "p": 174}, {"t": "text", "c": ["— Эпӗ ун чухне нимӗн те ӑнланайман!", "Манӑн ӑна ӗҫӗ тӑрӑх хакламаллаччӗ, эпӗ вара сӑмах чӑтлӑхӗнче аташса ҫӳрерӗм.", "Унӑн ырӑ шӑрши тата вӑл ман чуна ҫутатни темрен те хаклӑ парне-ҫке-ха.", "Манӑн ӑна пӑрахса тармалла марччӗ.", "Хӑйӗн ачанни пек ҫиелтенех курӑнса тӑракан чеелӗхӗпе вӑл чи ачаш туйӑмӗсене «витме» хӑтланнӑ-тӑр.", "Мӗн тери йывӑр иккен чечексен чӑн-чӑн питне асӑрхама!", "Эпӗ ытла ҫамрӑк пулнӑ тата чӑн-чӑн юрату мӗн иккенне те пӗлмен…"], "p": 175}, {"t": "text", "c": ["Эпӗ ӑнланнӑ тӑрӑх, вӑл вӗҫен кайӑксен картипе пӗрлешсе ҫулҫӳреве тухма шухӑш тытнӑ пулнӑ.", "Ҫула тухас умӗнхи ирпе вӑл хӑйӗн планетине нихҫанхинчен те хытӑрах тӑрӑшса тирпей-илем кӳме шутларӗ.", "Чӑн малтан сӳнмен вулканӗсене тасатса хӑтларӗ.", "Унашкал вулкансем унӑн иккӗ пулнӑ.", "Вӗсем ҫинче кӑвайт чӗртмесӗрех ирхи апат хатӗрлеме меллӗ.", "Ҫавӑн пекех унӑн сӳннӗ вулкан та пулнӑ.", "«Ӑҫтан мӗскер сиксе тухма пултарассине пӗлместӗн-ҫке-ха», — терӗ вӑл мана. Ҫавӑнпа та вӑл сӳннӗ вулканне те тасатса тирпейленӗ.", "Вулкансене асӑрхаса, пуҫтарсах тӑрсассӑн вӗсем кӗтмен ҫӗртен сирпӗтсе кӑлармаҫҫӗ, пӗр тикӗссӗн ҫунаҫҫӗ.", "Вулкан сирпӗтсе кӑларни мӑрьерен асар-писер ҫулӑм палкаса тухнине аса илтерет. Каламасӑрах паллӑ, эпир, Ҫӗр ҫинче пурӑнакан ҫынсем, вулкансене тирпейлесе тӑма вӑй-хӑват ҫитерейместпӗр, ҫавӑнпа та вӗсем кӳрекен инкек-синкекрен асӑрханаймастпӑр."], "p": 177}, {"t": "text", "c": ["Пӗчӗкҫеҫ принц ҫавӑн пекех халь тин сӑмсаланнӑ баобаб хунавӗсене те салху кӑмӑл-туйӑмпа ҫумласа тӑкрӗ.", "Вӑл кунта каялла таврӑнмастӑпах тесе шухӑш тӗвӗлерӗ. Куллен-кунах тума хӑнӑхнӑ ӗҫе ҫак ир вӑл уйрӑмах киленӗҫлӗ кӑмӑл-туйӑмпа турӗ.", "Акӑ чечек патне черет ҫитрӗ. Вӑл ӑна юлашки хутчен шӑварса виткӗҫпе ҫиелтен хуплас тенӗ самантра ун куҫӗсем шывланчӗҫ."], "p": 178}, {"t": "text", "c": ["— Сывӑ пул, — терӗ вӑл хӑйӗн чечекне. Анчах та хурав илтӗнмерӗ."], "p": 180}, {"t": "text", "c": ["— Сывӑ пул, — терӗ Пӗчӗкҫеҫ принц тепӗр хут."], "p": 181}, {"t": "text", "c": ["Чечек ҫемҫен ӳсӗрсе ҫеҫ илчӗ, анчах та куна шӑнса пӑсӑлнӑран теме ҫукчӗ."], "p": 182}, {"t": "text", "c": ["— Эпӗ кӑштах айвантарах пултӑм, — терӗ вӑл юлашкинчен. — Каҫар мана. Унтан вара епле те пулсан телейлӗ пулма тӑрӑш."], "p": 183}, {"t": "text", "c": ["Ку сӑмахсенче кӳренни-ӳпкелешнин палли сисӗнмерӗ. Пӗчӗк принц, ҫакӑнтан кӑштах тӗлӗннӗскер, аллинчи кантӑк ҫи виттине ниҫта хума пӗлмесӗр тенӗ пек пӗр самант хускалмасӑр тӑчӗ. Ӑна чечекӗн лӑпкӑ ачашлӑхӗ тӗлӗнтерчӗ. — Эпӗ сана чӑннипех те юрататӑп, — илтӗнчӗ ун хӑлхине. — Эсӗ ҫакна пӗлменни — манӑн айӑпӑм.", "Тепӗр тесен, ку нимех те мар. Тепӗр тесен, эсӗ ман пекех айван пулнӑ.", "Телейлӗ пулма тӑрӑш… Ку кантӑк виткӗҫе пер аялалла, вӑл мана тек ним тума та кирлӗ мар."], "p": 186}, {"t": "text", "c": ["— Тӑхта-ха, сивӗ ҫилсем…", "— Эпӗ ҫав териех черченкӗ мар.", "Кунсӑр пуҫне ҫӗрлехи уҫӑ сывлӑш маншӑн усӑллӑ ҫеҫ пулӗ.", "Эпӗ чечек-ҫке-ха."], "p": 187}]}