{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "I", "p": 3}, {"t": "text", "c": ["Еубон, ӕхсӕз анзи мӕбӕл ку цудӕй, уӕд, Ӕгайнӕг Гъӕди кой ци киунуги адтӕй (ӕ сӕргонд — «Ӕцӕг цаутӕ»), уоми фӕууидтон дессаги хузӕ. Хузи адтӕй боа-калм, цидӕр сирд нихъуӕргӕй.", "Мӕнӕ уин еци хузи къопи."], "p": 3}, {"t": "text", "c": ["Киунуги загъд адтӕй: «Боа-калмтӕ ранихъуӕрунцӕ сӕ амӕттӕгти ӕнӕгъӕнӕй, ӕнӕууилдӕй.", "Уой фӕсте сӕ бон фезмӕлун нӕ бал фӕууй ӕма фӕффунӕй кӕнунцӕ ӕхсӕз мӕйей дӕргъци, цалинмӕ сӕ хуӕруйнаг нӕ батайуй, уалинмӕ». Ӕз уӕд берӕ фӕгъгъудитӕ кодтон джунглити царди хабӕрттӕбӕл, удта мӕхуӕдӕг дӕр скодтон хуарӕн къариндасӕй мӕ фиццаг хузӕ.", "Фиццаг номер хузӕ адтӕй"], "p": 6}, {"t": "text", "c": ["Ӕз равдистон мӕ шедевр устуртӕн ӕма сӕ бафарстон, мӕ хузӕй тӕрсунцӕ ӕви нӕ."], "p": 8}, {"t": "text", "c": ["— Ӕма ходӕмӕ тӕссагӕй ци ес? — адтӕй сӕ дзуапп."], "p": 9}, {"t": "text", "c": ["Мӕ хузӕ ходӕ не ‘вдиста.", "Е ӕвдиста боа-калмӕн пил ӕ ахсӕни куд тайуй, уой.", "Уӕд ӕз схузӕ кодтон боа-калмӕн ӕ хурфӕ, цӕмӕй устуртӕ гъуддаг балӕдӕронцӕ, уой туххӕй. Уонӕн алкӕддӕр алцидӕр лӕдӕрун кӕнун фӕгъгъӕуй.", "Мӕ дуккаг номер хузӕ адтӕй мӕнӕ ауӕхӕн:"], "p": 10}, {"t": "text", "c": ["Устуртӕ мин баунаффӕ кодтонцӕ боа-калмти хузӕ кӕнун ниууадзун, ӕндагӕрдигӕй уа, медӕгӕрдигӕй уа, ӕма ӕргом фулдӕр географи, истори, математикӕ ӕма грамматикӕмӕ раздахун.", "Гъе уотемӕй ӕхсӕзанздзудӕй мӕ къох исистон хузӕгӕнӕги бӕллеццаг карьерӕбӕл. Мӕ фиццаг ӕма дуккаг номер хузтӕ ке нӕ фӕррӕстмӕ ‘нцӕ, е мин мӕ нифс басаста.", "Устуртӕ сӕхе зундӕй некӕд неци балӕдӕрунцӕ, ӕма сувӕллӕнттӕ исфӕлмӕцунцӕ уонӕн алцидӕр нӕуӕгӕй-нӕуӕгмӕ амонунӕй."], "p": 12}, {"t": "text", "c": ["Уотемӕй мӕ багъудӕй ӕндӕр дӕсниадӕ ӕвзарун ӕма сахур кодтон хуӕдтӕхӕг тӕрунбӕл.", "Дуйней алли кӕрӕнтти ӕрзилдтӕн.", "Ӕма мин, раст зӕгъгӕй, географи хъӕбӕр фенхус ӕй.", "Еу ӕркастӕн Китай Аризонӕй рартасунгъон адтӕн.", "Е устур агъаз ӕй, ӕхсӕвигон фӕндагӕй ку фӕррӕдуйай, уӕд."], "p": 13}]}