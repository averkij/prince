{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "X", "p": 189}, {"t": "text", "c": ["— Ӕма цӕрӕгойтӕ ба...", "- Ӕз гъӕуама бафӕразон дууӕ-ӕртӕ къудургалмемӕн, кӕд мӕ гӕлӕботӕ фӕууинун фӕндуй, уӕд.", "Уотӕ мӕмӕ кӕсуй, цума хъӕбӕр рӕсугъд ӕнцӕ. Удта мӕмӕ уотемӕй иуазӕгуати ка цӕудзӕнӕй?", "Ду идард уодзӕнӕ.", "Кӕд устур цӕрӕгойти кой кӕнис, уӕд уонӕй нецӕмӕй тӕрсун. Синдзитӕ мӕбӕл ес. Ӕма еци ӕнӕхийнӕй равдиста ӕ цуппар синдзи.", "Удта бафтудта: — Ма дууердӕмӕ кӕнӕ, уомӕй зӕрдӕ ресуй.", "Цӕунвӕндӕ скодтай, уӕд цо."], "p": 190}, {"t": "text", "c": ["Уой туххӕй, ӕма ‘й нӕ фӕндадтӕй, Минкъий принц ӕй кӕугӕй фӕууина, е.", "Уӕхӕн сӕрустур деденӕг адтӕй..."], "p": 191}, {"t": "text", "c": ["Минкъий принци планетӕ адтӕй 325, 326, 327, 328, 329 ӕма 330 астероидтӕмӕ ӕнвахс."], "p": 192}, {"t": "text", "c": ["Ӕма уомӕ гӕсгӕ фиццагидӕр рабалц кодта уонӕмӕ: ести гъуддагбӕл ниххуӕцунмӕ ӕма естӕбӕлти исахур кӕнунмӕ."], "p": 193}, {"t": "text", "c": ["Фиццаг астероиди цардӕй къарол.", "Къарол тингуйдзармӕй фӕлунст сӕнтсурх мантийи бадтӕй хумӕтӕг, фал уӕддӕр цӕстахедгӕ къӕлӕтгинбӕл."], "p": 194}, {"t": "text", "c": ["Ӕтт! Мӕнӕ дӕлбарӕ дӕр, - фӕгъгъӕр кодта къарол, Минкъий принци фӕууингӕй."], "p": 195}, {"t": "text", "c": ["— Куд мӕ базудта, ку некӕд ма мӕ фӕууидта, уӕд? — рагъуди кодта Минкъий принц.", "Е нӕ зудта, къаролтӕн дуйне хумӕтӕг арӕзт ке ӕй, уой: адӕн син еугур дӕр дӕлбартӕ ‘нцӕ."], "p": 196}, {"t": "text", "c": ["- Хӕстӕгдӕр мӕмӕ ӕрбацо, цӕмӕй дӕ хуӕздӕр уинон, - сдзурдта имӕ къарол, кӕдӕй-уӕдӕй кӕмӕндӕр къарол ке ӕй, уомӕй хъӕбӕр сӕрустур уогӕй."], "p": 197}, {"t": "text", "c": ["Минкъий принц ракӕститӕ кодта, кӕми ӕрбада, уӕхӕн бунат агоргӕй, фал планетӕ ӕнӕгъӕнӕй дӕр ӕмбӕрзт адтӕй къароли замманай тингуйдзармӕй фӕлунст мантийӕй.", "Ӕма уӕд лӕугӕй байзадӕй ӕма, хъӕбӕр фӕллад ке адтӕй, уомӕ гӕсгӕ ӕ ком райвазта."], "p": 198}, {"t": "text", "c": ["— Этикет нӕ амонуй къароли рази ком ивазун, — загъта ин монарх.", "— Ӕз дин еци барӕ нӕ дӕттун."], "p": 199}, {"t": "text", "c": ["— Мӕ бон нӕ ’й мӕхе бауорамун, — загъта Минкъий принц къӕндзӕстугхузӕй.", "- Идард балци адтӕн ӕма ӕппундӕр нӕ ницъцъундӕ кодтон...", "- Мадта дин, - загъта ин къарол, - дӕттун дӕ ком ивазуни бардзурд.", "Берӕ ӕнзти дӕргъи неке бал фӕууидтон ӕ ком ивазгӕ, ӕма мӕмӕ дессаг кӕсуй, еске ӕ ком ку фӕййивазуй, е.", "Гъауай!", "Еу хатт-ма ниббериндзай.", "Бардзурд дин дӕттун."], "p": 200}, {"t": "text", "c": ["- Ӕфсӕрми кӕнун..."], "p": 201}, {"t": "text", "c": ["Нӕ бал ӕй мӕ бон..., - ӕ цӕсгон ниссурх ӕй, уотемӕй дзуапп равардта Минкъий принц.", "— Мм-мм!..— бакодта къарол. - Мадта... мадта дин уӕд дӕттун уӕхӕн бардзурд, ку дӕ ком ивазай, ку ба... Къарол ма еуминкъий цидӕртӕ радӕгъал-мугъултӕ кодта ӕма цума смӕстгун ӕй."], "p": 202}, {"t": "text", "c": ["Уомӕн ӕма къароли фиццаги-фиццагдӕр домӕн е ӕй, цӕмӕй ин ӕ хецауи кадӕ кӕнонцӕ.", "Ӕ коммӕ ма кӕсонцӕ, уомӕн нӕ бухстӕй. Абсолютон монарх адтӕй.", "Фал хъӕбӕр фӕлмӕнзӕрдӕ ке адтӕй, уомӕ гӕсгӕ лӕвардта ӕрмӕстдӕр зундгин бардзурдтӕ."], "p": 203}, {"t": "text", "c": ["«Зӕгъӕн, ӕз мӕ инӕларӕн уӕхӕн бардзурд ку радтон, — арӕх дзоридӕ къарол, — денгизи маргъ фестӕ, зӕгъгӕ, ӕма инӕлар мӕ бардзурд ку не сӕнхӕст кӕна, уӕд, е инӕлари фуд нӕ уодзӕнӕй, фал мӕн фуд уодзӕнӕй»."], "p": 204}, {"t": "text", "c": ["- Сбадуни барӕ мин ес? - фур нимд гъӕлӕсӕй бафарста Минкъий принц."], "p": 205}, {"t": "text", "c": ["- Дӕттун дин сбадуни бардзурд, - загъта къарол, ӕма уӕзбун фезмӕлдӕй ӕ тингуйдзармӕй фӕлунст мантийӕн ӕ еу къӕбазӕ райеуварс кодта."], "p": 206}, {"t": "text", "c": ["Уӕдмӕ Минкъий принц деси ӕфтуйун райдӕдта. Планетӕ хуӕрз минкъий адтӕй.", "Кӕми ес ами паддзахеуӕг кӕнӕн?"], "p": 207}, {"t": "text", "c": ["— Де Стурдзийнадӕ... хатир мин бакӕнӕ, ке дӕ фӕрсун, уой, — сдзурдта Минкъий принц.", "- Дӕттун дин мӕн бафӕрсуни бардзурд, - фӕррӕвдзӕ ‘й къарол."], "p": 208}, {"t": "text", "c": ["— Де Стурдзийнадӕ... цӕбӕл паддзахеуӕг кӕнис?"], "p": 209}, {"t": "text", "c": ["- Алцӕбӕл дӕр, - хумӕтӕгхузӕй дзуапп равардта къарол."], "p": 210}, {"t": "text", "c": ["- Алцӕбӕл дӕр?"], "p": 211}, {"t": "text", "c": ["Къарол нимдхузӕй райамудта къохӕй ӕхе планетӕ, ӕндӕр планетитӕ ӕма стъалутӕмӕ."], "p": 212}, {"t": "text", "c": ["- Анӕбӕл сӕ еугуребӕл дӕр? - бафарста Минкъий принц."], "p": 213}, {"t": "text", "c": ["— Анӕбӕл сӕ еугуребӕл дӕр, — дзуапп равардта къарол."], "p": 214}, {"t": "text", "c": ["Уомӕн ӕма ӕрмӕст абсолютон нӕ, фал ма дунеон монарх дӕр адтӕй."], "p": 215}, {"t": "text", "c": ["- Ӕма дин стъалутӕ дӕ бардзурдтӕ ӕнхӕст кӕнунцӕ?"], "p": 216}, {"t": "text", "c": ["— Мадта, — загъта къарол, — стъалутӕ ӕнӕдузӕрдугӕй ӕнхӕст кӕнунцӕ мӕ бардзурдтӕ.", "Ӕз нӕ уарзун ӕгоммӕгӕсдзийнадӕ."], "p": 217}, {"t": "text", "c": ["Ауӕхӕн паддзахеуӕгадӕ хъӕбӕр бацудӕй Минкъий принци зӕрдӕмӕ. Е дӕр уотӕ ку паддзахеуӕг кӕнидӕ, уӕд ӕ бон хорнигулдмӕ кӕсун адтайдӕ бон цуппор цуппар хатти нӕ, фал ӕвдай дууӕ хатти, кенӕ сӕдӕ, кенӕ дууӕсӕдӕ хатти дӕр, дӕ къела дӕр ма фенкъусун кӕнӕ, уотемӕй!", "Минкъий принц еуминкъий фенкъард ӕй, ӕ планетӕ ӕримисгӕй, ӕма ӕ нифс бахаста къаролӕй еу хуарздзийнадӕ ракорунмӕ:"], "p": 218}, {"t": "text", "c": ["— Фӕндуй мӕ хорнигулд фӕууинун... исаразай мин еци ӕхцӕуӕндзийнадӕ...", "Раттай хорӕн ранигулуни бардзурд...", "— Инӕларӕн ку раттон гӕлӕбойау еу деденӕгӕй иннемӕ тӕхуни, кенӕ ба трагеди ниффинсуни, кенӕ денгизон маргъ фестуни бардзурд, ӕма инӕлар еци бардзурд ку не сӕнхӕст кӕна, уӕд ке фуд уодзӕнӕй, уой ӕви мӕн?"], "p": 219}, {"t": "text", "c": ["— Дӕу фуд уодзӕнӕй, — федарӕй загъта Минкъий принц."], "p": 220}, {"t": "text", "c": ["— Раст зӕгъис. Алкӕмӕй дӕр домун гъӕуй, ӕрмӕст ӕ бон ци ‘й, уой, - дзурдта идарддӕр къарол.", "- Хецаудзийнадӕн бундор еугурей фиццаг зунд ӕй.", "Дӕ адӕнӕй ку бадомай, уӕхе билӕй денгизмӕ багӕлдзетӕ, зӕгъгӕ, уӕд адӕн революци сараздзӕнӕнцӕ.", "Мӕнмӕ ес еци барӕ — ескӕмӕй домун мӕ бардзурдтӕ ӕнхӕст кӕнун, уой туххӕй ӕма мӕ бардзурдтӕ зундгин ӕнцӕ."], "p": 221}, {"t": "text", "c": ["— Ӕма мӕ хорнигулд ба? — нӕуӕгӕй бафарста Минкъий принц: е еугӕр естӕмӕй бафарста, уӕд некӕд иронх кодта ӕ фарста."], "p": 222}, {"t": "text", "c": ["— Уодзӕнӕй дин хорнигулд дӕр.", "Ӕз ӕй бадомдзӕнӕн.", "Фал бал бангъӕлмӕ кӕсдзинан, мӕ хецаудзийнади фӕткӕмӕ гӕсгӕ, цалинмӕ уавӕр амона, уӕдмӕ."], "p": 223}, {"t": "text", "c": ["— Ӕма е кӕд уодзӕнӕй? — бафарста Минкъий принц."], "p": 224}, {"t": "text", "c": ["— М-м! М-м! — агъазиау къӕлиндармӕ бал ӕркӕсгӕй, дзуапп равардта къарол — М-м! М-м! Е уодзӕнӕй еу..., еу... е уодзӕнӕй аци изӕр авд сахатти ӕма цуппор минутмӕ ӕнвахс!", "Ӕма уӕд фӕууиндзӕнӕ, мӕ бардзурдтӕ куд хуарз ӕнхӕстгонд цӕунцӕ, уой."], "p": 225}, {"t": "text", "c": ["Минкъий принц ӕ ком райвазта.", "Ци хорнигулд нӕ фӕууиндзӕнӕй, уомӕ ӕ зӕрдӕ ӕхсайдта.", "Уой хӕццӕ еуминкъий фӕлмӕцун дӕр райдӕдта:"], "p": 226}, {"t": "text", "c": ["— Мӕнӕн ами неци бал куст ес — загъта къаролӕн. — Ӕз фӕццӕун!"], "p": 227}, {"t": "text", "c": ["- Ма цо - загъта ин къарол, еу дӕлбарӕ ин уӕддӕр ке фӕцӕй, уомӕй хъӕбӕр сӕрустур уогӕй. - Ма цо, ӕз дӕ министрӕй ивӕрун."], "p": 228}, {"t": "text", "c": ["— Цӕй министрӕй?"], "p": 229}, {"t": "text", "c": ["— М-м..."], "p": 230}, {"t": "text", "c": ["Тӕрхонкӕнунади министрӕй!"], "p": 231}, {"t": "text", "c": ["— Ӕма ами кӕмӕн тӕрхон кӕнон, уӕхӕн ку неке ес.", "- Ци бӕрӕг ӕй, - загъта къарол.", "- Мӕ паддзахадӕбӕл дзӕбӕх нӕ ма ӕрзилдтӕн.", "Хъӕбӕр зӕронд дӕн, къаретӕн мин бунат нӕййес, фестӕгӕй ба фӕллайгӕ кӕнун."], "p": 232}, {"t": "text", "c": ["— Гъо! Фал ӕз нуредӕгӕн фӕууидтон — Минкъий принц бабӕй нӕуӕгӕй ниггубур кодта, цӕмӕй ма планети иннӕ фарсмӕ еу хатт никкӕса, уой туххӕй, — бунӕй дӕр си неке ес..."], "p": 233}, {"t": "text", "c": ["- Мадта дӕхецӕн тӕрхон кӕндзӕнӕ, - загъта ин къарол.", "— Уомӕй зиндӕр неци ес.", "Адӕймагӕн ӕхецӕн тӕрхон кӕнун берӕ зиндӕр ӕй, ескӕмӕн тӕрхон кӕнунӕй.", "Дӕхецӕн тӕрхон кӕнун кӕд дӕ бон ӕй, уӕд е де ‘цӕг курухондзийнадӕбӕл дзорӕг ӕй."], "p": 234}, {"t": "text", "c": ["— Мӕнӕн, — загъта Минкъий принц, — кӕмифӕнди дӕр ӕй мӕ бон мӕхецӕн тӕрхон кӕнун.", "Ами цӕруни сӕр мӕ нецӕмӕн гъӕуй."], "p": 235}, {"t": "text", "c": ["— М-м!", "М-м! — загъта къарол, — уотӕ мӕмӕ кӕсуй, цума мӕ планети кӕмидӕр еу зӕронд уру цӕруй.", "Фегъосун ӕй ӕхсӕвигон.", "Дӕ бон уодзӕнӕй еци зӕронд уруйӕн тӕрхон кӕнун.", "Рӕстӕгӕй-рӕстӕгмӕ ин маруни тӕрхон хӕсдзӕнӕ.", "Уотемӕй ӕ цард уодзӕнӕй дӕ тӕрхони барӕ. Фал бабӕй ин алли хатт дӕр хатир кӕндзӕнӕ, уомӕн ӕма гъӕуайкӕнуйнаг ӕй.", "Еунӕгӕй ӕндӕр нӕ и."], "p": 236}, {"t": "text", "c": ["— Мӕ зӕрдӕмӕ, — загъта Минкъий принц, — нӕ цӕуй маруни тӕрхон хӕссун. Ӕма рандӕ уодзӕнӕн."], "p": 237}, {"t": "text", "c": ["- Нӕ, - загъта къарол."], "p": 238}, {"t": "text", "c": ["Минкъий принц, кӕд цӕунмӕ срӕвдзӕ’й, уӕддӕр ӕй ӕппундӕр нӕ фӕнд ’адтӕй зӕронд къароли зӕрди маст бауадзун:"], "p": 239}, {"t": "text", "c": ["- Кӕд Де Стурдзийнади уотӕ фӕндуй ӕма дин дӕ бардзурдтӕ ӕнӕмӕнгӕй ӕнхӕст кӕнонцӕ, уӕд дӕ бон ӕй мӕнӕн зундгин бардзурд раттун, зӕгъӕн, цӕмӕй еу минут дӕр мабал фӕстиат кӕнон.", "Уотӕ мӕмӕ кӕсуй, цума уавӕр уотӕ амонуй...", "Къарол неци дзуапп равардта, ӕма Минкъий принц раздӕр раракӕнӕ-бакӕнӕ кодта, удта ӕ фӕндагбӕл рараст ӕй."], "p": 240}, {"t": "text", "c": ["— Ӕз дӕ ивӕрун мийнӕварӕй, — ӕ фӕсте ма рагъӕр кодта къарол. Хъӕбӕр хецаухуз ин адтӕй."], "p": 241}, {"t": "text", "c": ["«Хъӕбӕр ӕнахур ӕнцӕ аци устуртӕ», - загъта ӕхе нимӕр Минкъий принц, ӕ фӕндаги кой кӕнгӕй."], "p": 242}]}