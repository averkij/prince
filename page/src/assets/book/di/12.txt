{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XII", "p": 266}, {"t": "text", "c": ["«Аци устуртӕ ӕцӕгӕйдӕр хъӕбӕр ӕнахур ӕнцӕ», - ӕрмӕст ма рагъуди кодта Минкъий принц, ӕ фӕндаг идарддӕр хӕсгӕй.", "Иннӕ планети цардӕй расуггӕнагӕ."], "p": 267}, {"t": "text", "c": ["Минкъий принц уоми берӕ нӕ бафӕстиат ӕй, фал си хъӕбӕр ниммӕтъӕл ӕй:"], "p": 268}, {"t": "text", "c": ["— Уой ци косис? — бафарста расуггӕнаги, ревӕд ӕвгити ӕмӕ идзаг ӕвгити рӕнгъити рази ӕй ӕдзӕмӕй бадгӕй ку фӕууидта, уӕд."], "p": 269}, {"t": "text", "c": ["- Ниуазун, - дзуапп равардта расуггӕнагӕ еци гъунтъузӕй."], "p": 270}, {"t": "text", "c": ["— Ӕма цӕмӕн ниуазис? — байфарста Минкъий принц."], "p": 271}, {"t": "text", "c": ["— Цӕмӕй феронх кӕнон, — дзуапп равардта расуггӕнагӕ."], "p": 272}, {"t": "text", "c": ["- Цӕмӕй ци феронх кӕнай? - бафарста бабӕй Минкъий принц, расуггӕнагӕн тӕрегъӕд кӕнун райдӕдта, уотемӕй."], "p": 273}, {"t": "text", "c": ["— Цӕмӕй феронх кӕнон, ходуйнаг мин ке ‘й, уой, — раргомзӕрдӕ ‘й расуггӕнагӕ ӕма ӕ сӕр ӕруагъта."], "p": 274}, {"t": "text", "c": ["— Ци дин ӕй ходуйнаг? — бафарста нӕуӕгӕй Минкъий принц: хъӕбӕр ӕй фӕнд ’адтӕй расуггӕнагӕн естӕмӕй банхус кӕнун."], "p": 275}, {"t": "text", "c": ["— Ниуазгӕ ке кӕнун, е! — балхий кодта расуггӕнагӕ ӕма бунтондӕр нигъгъос ӕй."], "p": 276}, {"t": "text", "c": ["Ӕма Минкъий принц рараст ӕй идарддӕр зӕрдӕсастӕй."], "p": 277}, {"t": "text", "c": ["«Устуртӕ ӕцӕгӕйдӕр хъӕбӕр-хъӕбӕр ӕнахур ӕнцӕ», - дзурдта ӕхецӕн Минкъий принц, ӕ фӕндаг даргӕй."], "p": 278}]}