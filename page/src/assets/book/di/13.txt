{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XIII", "p": 277}, {"t": "text", "c": ["Ӕма Минкъий принц рараст ӕй идарддӕр зӕрдӕсастӕй. «Устуртӕ ӕцӕгӕйдӕр хъӕбӕр-хъӕбӕр ӕнахур ӕнцӕ», - дзурдта ӕхецӕн Минкъий принц, ӕ фӕндаг даргӕй."], "p": 278}, {"t": "text", "c": ["Цуппӕрӕймаг планетӕ адтӕй бизнесмени.", "Е уотӕ ӕневдӕлон адтӕй, ӕма ӕ сӕрбӕл уӕлӕмӕ дӕр не схуӕстӕй, Минкъий принц имӕ ку бацудӕй, уӕд."], "p": 280}, {"t": "text", "c": ["— Дӕ бон хуарз! — сдзурдта имӕ Минкъий принц.", "— Дӕ тамаку ниххустӕй."], "p": 281}, {"t": "text", "c": ["- Ӕртӕ ӕма дууӕ уодзӕнӕй фондз.", "Фондз ӕма авд - дууадӕс. Дууадӕс ӕма ӕртӕ - финддӕс.", "Дӕ бон хуарз!", "Финддӕс ӕма авд - дууин дууӕ.", "Дууин дууӕ ӕма ’хсӕз — дууин аст.", "Е сасодзунмӕ мин рӕстӕг нӕййес.", "Дууин ӕхсӕз ӕма фондз - ӕртин еу.", "Уф!", "Уотемӕй мӕмӕ рауадӕй фондзсӕдӕ еу милиуан ӕхсӕзсӕдӕ дууин дууӕ мини авдсӕдӕ ӕртин еу."], "p": 282}, {"t": "text", "c": ["— Фондзсӕдӕ милиуани цитӕ?"], "p": 283}, {"t": "text", "c": ["— М-м? Ами ма дӕ?", "Фондзсӕдӕ еу милиуан ... нӕбал ӕй гъуди кӕнун ...", "Уойбӕрцӕ куститӕ мин ес! Ӕз уӕззаузунд адӕймаг дӕн, ӕз дзӕгъӕл дзӕнгӕдатӕбӕл нӕ дӕн!", "Дууӕ ӕма фондз - авд ...", "— Фондзсӕдӕ еу милиуан цитӕ? — нӕуӕгӕй бабӕй бафарста Минкъий принц: е ӕ цӕргӕбонти ӕ еу фарста дӕр некӕд ниууагъта, еугӕр ӕй ку сивардтайдӕ, уӕд, цалинмӕ ин дзуапп райстайдӕ, уӕдмӕ."], "p": 284}, {"t": "text", "c": ["Бизнесмен схуӕстӕй ӕ сӕрбӕл:"], "p": 285}, {"t": "text", "c": ["— Аци планетӕбӕл ци фӕндзай цуппар анзи цӕрун, уони дӕргъи мӕ ӕрмӕст ӕртӕ хатти багъигӕдардӕ уидӕ.", "Фиццаг хатт е адтӕй дууин дууӕ анзей размӕ, ардӕмӕ еу гӕдикъо ку фӕззиндтӕй, Хуцау ӕ зонӕг, кӕцӕй, уӕд.", "Ӕверхъау гув-гув исиста ӕма мӕ нимади цуппар рӕдуди скодтон.", "Дуккаг хатт ба, еуӕндӕс анзей размӕ, индиси фудӕй.", "Ме уӕнгтӕ ке не змӕлун кӕнун, уомӕ гӕсгӕ.", "Рауай-бауайтӕн мин рӕстӕг нӕййес. Ӕз хъӕбӕр уӕззаузунд дӕн. Ӕртиккаг хатт ... мӕнӕ нур.", "Уотемӕй мадта фондзсӕдӕ еу милиуан ...", "— Милиуан цитӕ?"], "p": 286}, {"t": "text", "c": ["Бизнесмен балӕдӕрдтӕй, ӕнцад ӕй ке нӕ бал ниууадздзӕнӕнцӕ, уой:"], "p": 287}, {"t": "text", "c": ["— Милиуантӕ уӕлӕ арвбӕл хаттӕй-хатт ка фӕззиннуй, еци минкъийтӕй."], "p": 288}, {"t": "text", "c": ["— Биндзитӕ?"], "p": 289}, {"t": "text", "c": ["— Нӕгъ, ӕрттевгӕ ка кӕнуй, еци минкъий цидӕртӕ."], "p": 290}, {"t": "text", "c": ["— Мудибиндзитӕ?"], "p": 291}, {"t": "text", "c": ["— Нӕгъ, зӕрийнӕхуз минкъий цидӕртӕ, мӕнӕ магосати бӕллецти ка ранигулун кӕнуй, етӕ.", "Фал ӕз уӕззаузунд дӕн, мӕнӕн бӕллецтӕ нивӕндунӕн рӕстӕг нӕййес. -А!"], "p": 292}, {"t": "text", "c": ["Стъалутӕ?"], "p": 293}, {"t": "text", "c": ["— Гъо, етӕ. Стъалутӕ."], "p": 294}, {"t": "text", "c": ["— Ӕма фондзсӕдӕ милиуан стъалуйӕй ци кӕнис? — Фондзсӕдӕ еу милиуан ӕхсӕзсӕдӕ дууин дууӕ мини авдсӕдӕ ӕртин еу.", "Ӕз уӕззаузунд дӕн, ӕз бӕлвурд адӕймаг дӕн."], "p": 296}, {"t": "text", "c": ["— Ӕма еци стъалутӕй ци кӕнис?"], "p": 297}, {"t": "text", "c": ["— Ци си кӕнун? — Гъо."], "p": 299}, {"t": "text", "c": ["— Неци. Етӕ мӕн ӕнцӕ."], "p": 300}, {"t": "text", "c": ["- Дӕу ӕнцӕ? — Гъо."], "p": 302}, {"t": "text", "c": ["— Ӕз ма фӕууидтон уӕхӕн къароли...", "— Къаролтӕмӕ ӕппундӕр неци ес.", "Етӕ «паддзахеуӕг» кӕнунцӕ.", "Е ба ӕндӕр гъуддаг ӕй."], "p": 303}, {"t": "text", "c": ["- Ӕма дӕуӕн ци пайда ӕй, стъалутӕ дӕу ке ‘нцӕ, е?"], "p": 304}, {"t": "text", "c": ["— Е мин гъӕздуг унӕн пайда ӕй."], "p": 305}, {"t": "text", "c": ["— Ӕма дин гъӕздугдзийнадӕ ба ци пайда ӕй?"], "p": 306}, {"t": "text", "c": ["— Ӕндӕр стъалутӕ ӕлхӕнунмӕ, кӕд сӕ еске иссера, уӕд."], "p": 307}, {"t": "text", "c": ["«А дӕр, — ӕхе нимӕр загъта Минкъий принц, — еуминкъий еци расуггӕнаги хузӕн гъуди кӕнуй»."], "p": 308}, {"t": "text", "c": ["Уӕддӕр ма имӕ равардта фарстатӕ:"], "p": 309}, {"t": "text", "c": ["— Куд уӕн ес ӕма стъалутӕ еске уонцӕ?"], "p": 310}, {"t": "text", "c": ["— Мадта ке ‘нцӕ? — бахъур-хъур кодта бизнесмен."], "p": 311}, {"t": "text", "c": ["— Нӕ зонун.", "Неке."], "p": 312}, {"t": "text", "c": ["— Мадта мӕн ӕнцӕ, уомӕн ӕма уобӕл ӕгасемӕй раздӕр ӕз рагъуди кодтон."], "p": 313}, {"t": "text", "c": ["- Ӕма е фагӕ ‘й?"], "p": 314}, {"t": "text", "c": ["— Бӕлвурдӕй.", "Налхъут-налмас ку ссерай, ӕма ку неке уа, уӕд дӕу ӕй. Сакъадах ку ссерай, ӕма ку неке уа, уӕд дӕу ӕй. Еугурей фиццаг дӕу сӕрмӕ ести гъуди ку ӕрцӕуа, уӕд ибӕл патент райсӕ, ӕма дӕу ӕй.", "Стъалутӕ дӕр мӕн ӕнцӕ, уой туххӕй ӕма мӕнӕй раздӕр неке рагъуди кодта уони ӕхе бакӕнунбӕл."], "p": 315}, {"t": "text", "c": ["— Е уотӕ ‘й — загъта Минкъий принц.", "— Ӕма стъалутӕй ци аразис? — Ӕз син ӕвӕрун фӕткӕ.", "Банимайун сӕ, удта бабӕй сӕ нӕуӕгӕй ранимайун, — загъта бизнесмен.", "— Е зин ӕй.", "Фал ӕз уӕззаузунд дӕн!"], "p": 317}, {"t": "text", "c": ["Уӕддӕр Минкъий принцмӕ е фагӕ нӕ фӕккастӕй."], "p": 318}, {"t": "text", "c": ["— Мӕнмӕ хъурбӕттӕн ку уа, уӕд ӕй мӕ бон ӕй мӕ хъурбӕл бабӕттун ӕма дарун. Деденӕг мӕмӕ ку уа, уӕд ӕй мӕ бон ӕй ӕртонун ӕма фӕххӕссун.", "Дӕуӕн ба дӕ бон нӕ ’й стъалутӕ ӕресун!"], "p": 319}, {"t": "text", "c": ["- Нӕ ’й, фал сӕ мӕ бон ӕй банки сивӕрун."], "p": 320}, {"t": "text", "c": ["- Е ба куд?"], "p": 321}, {"t": "text", "c": ["- Е ба уотӕ, ӕма гӕгъӕдий гӕбазӕбӕл ниффинсун ме стъалути нимӕдзӕ. Удта и гӕгъӕди лагъзи ниввӕрун ӕма лагъз дӕгъӕлӕй рахгӕнун."], "p": 322}, {"t": "text", "c": ["- Ӕма уобӕл фӕцӕй?"], "p": 323}, {"t": "text", "c": ["- Е фагӕ ‘й!"], "p": 324}, {"t": "text", "c": ["«Ӕнахур дессӕгтӕ, — рагъуди кодта Минкъий принц. — Поэтикон рахаст дӕр ма син ес, фал уӕззау зундрахастмӕ неци барӕ дарунцӕ»."], "p": 325}, {"t": "text", "c": ["Уӕззаузунд миути туххӕй Минкъий принц устурти хузӕн нӕ гъуди кодта, уомӕ ӕхердигон цӕстингас адтӕй."], "p": 326}]}