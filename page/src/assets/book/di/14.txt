{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XIV", "p": 329}, {"t": "text", "c": ["Фӕндзӕймаг планетӕ хъӕбӕр цӕмӕдессаг адтӕй.", "Адтӕй еугурей минкъийдӕр.", "Раст си еу фанар ӕма еу фанарасодзӕги фагӕ бунат адтӕй.", "Минкъий принцӕн ӕ бон балӕдӕрун н ‘адтӕй, кӕмидӕр арвбӕл, нӕдӕр хӕдзарӕ, нӕдӕр цӕрӕг кӕми нӕййес, еци планети фанар ӕма фанарасодзӕг цӕмӕн гъудӕнцӕ, уой.", "Уӕддӕр ӕхецӕн загъта:"], "p": 330}, {"t": "text", "c": ["«Ка’й зонуй, ӕма аци адӕймаг ӕнӕсӕрфат ӕй.", "Фал къарол, кадӕуарзӕг, бизнесмен ӕма расуггӕнагӕ амӕй берӕ ӕнӕсӕрфатдӕр ӕнцӕ.", "Ӕппун неци, фал ӕ кусти медес уӕддӕр ес.", "Ӕ фанар ку ссодзуй, уӕд цума нӕуӕг стъалу райгурун кӕнуй, кенӕ деденӕг.", "Ӕ фанар ку ниххуссун кӕнуй, уӕд ба цума стъалу кенӕ деденӕг ӕрфунӕй унцӕ."], "p": 331}, {"t": "text", "c": ["Хъӕбӕр рӕсугъд куст ӕй.", "Ӕма ӕцӕгӕй пайда ӕй, рӕсугъд ке ӕй, уомӕ гӕсгӕ»."], "p": 332}, {"t": "text", "c": ["Минкъий принц еци планетӕмӕ ку бахъӕрттӕй, уӕд цитӕгӕнӕн салам равардта фанарасодзӕгӕн:"], "p": 333}, {"t": "text", "c": ["— Дӕ бон хуарз!", "Цӕмӕн ниххуссун кодтай гъенуртӕккӕ дӕ фанар?"], "p": 334}, {"t": "text", "c": ["— Уагӕвӕрд уотӕ амонуй, — дзуапп равардта фанарасодзӕг.", "- Дӕ бон хуарз."], "p": 335}, {"t": "text", "c": ["— Циуавӕр уагӕвӕрд?"], "p": 336}, {"t": "text", "c": ["- Мӕ фанар хуссун кӕнуни уагӕвӕрд.", "Де ’зӕр хуарз."], "p": 337}, {"t": "text", "c": ["Ӕма бабӕй нӕуӕгӕй фанар ссугъта."], "p": 338}, {"t": "text", "c": ["— Ӕма бабӕй ӕй нӕуӕгӕй цӕмӕн ссугътай?"], "p": 339}, {"t": "text", "c": ["— Уагӕвӕрд уотӕ амонуй, — дзуапп равардта фанарасодзӕг."], "p": 340}, {"t": "text", "c": ["— Неци дин лӕдӕрун, — загъта Минкъий принц."], "p": 341}, {"t": "text", "c": ["- Неци си гъӕуй лӕдӕрун, - загъта фанарасодзӕг. - Уагӕвӕрд уагӕвӕрд ӕй.", "Дӕ бон хуарз!"], "p": 342}, {"t": "text", "c": ["Ӕма ниххуссун кодта ӕ фанар."], "p": 343}, {"t": "text", "c": ["тӕрних сурх киртӕ Уой фӕсте расӕрфта фийсӕрфӕнӕй."], "p": 344}, {"t": "text", "c": ["— Ӕбуалгъи уӕззау куст кӕнун ами.", "Кӕддӕр си адтӕй медес.", "Ниххуссун кӕнинӕ фанар сӕумӕй ӕма ‘й ссодзинӕ изӕрӕй.", "Бони иннӕ хай ба мӕн адтӕй мӕ фӕллад суадзунмӕ, ӕхсӕви иннӕ хай ба фунӕй кӕнунмӕ...", "— Ӕма еци дзамани фӕсте уагӕвӕрд ӕййевгӕ ракодта?"], "p": 345}, {"t": "text", "c": ["— Уагӕвӕрд нӕ раййивта,- загъта фанарасодзӕг.", "- Бӕллӕх дӕр гъе уой медӕгӕ ‘й!", "Планетӕ анзӕй-анзмӕ тагъддӕргӕнгӕ зилдӕй, уагӕвӕрд ба ӕййевгӕ нӕ кодта."], "p": 346}, {"t": "text", "c": ["— Ӕма? — бафарста Минкъий принц."], "p": 347}, {"t": "text", "c": ["— Ӕма нур минутмӕ еу зилд кӕми кӕнуй, уоми мин еу секунд дӕр нӕ бал ес мӕ фӕллад уадзунмӕ.", "Алли минут дӕр ӕй еу хатт ссодзун ӕма ниххуссун кӕнун."], "p": 348}, {"t": "text", "c": ["— Ци ходӕг ӕй!", "Бӕнттӕ дӕмӕ еу минутти дӕргъцӕн ӕнцӕ!"], "p": 349}, {"t": "text", "c": ["— Е ӕппундӕр ходӕг нӕй, — загъта фанарасодзӕг.", "— Нур еу мӕйӕ дзубанди кӕнӕн кӕрӕдзей хӕццӕ."], "p": 350}, {"t": "text", "c": ["— Мӕйӕ?"], "p": 351}, {"t": "text", "c": ["— Гъо.", "Ӕртин минутти.", "Ӕртин бони!", "Де ’зӕр хуарз."], "p": 352}, {"t": "text", "c": ["Ӕма нӕуӕгӕй фанар ссугъта."], "p": 353}, {"t": "text", "c": ["Минкъий принц имӕ кастӕй, ӕма ӕ зӕрдӕмӕ хъӕбӕр цудӕй аци фанарасодзӕг, уагӕвӕрд уотӕ ӕновудӕй ка ‘нхӕст кодта, е.", "Ӕ зӕрдӕбӕл ӕрлӕудтӕй, кӕддӕр хорнигулдтӕ фӕййинуни туххӕй къела куд раласӕ- баласӕ кодта, е.", "Байфӕндӕ адтӕй е нбалӕн банхус кӕнун:"], "p": 354}, {"t": "text", "c": ["— Игъосай, ӕз зонун мадзал, цӕмӕй дӕ ку бафӕндӕ уа, уӕд дӕ фӕллад уадзай, уомӕн.", "- Еудадзуг дӕр мӕ фӕндуй, - загъта фанарасодзӕг."], "p": 355}, {"t": "text", "c": ["Уомӕн ӕма еци-еу рӕстӕг ес кустбӕл ӕновуд ун ӕма зийнадӕгӕнагӕ ун дӕр."], "p": 356}, {"t": "text", "c": ["Минкъий принц идарддӕр дзурдта:", "— Дӕ планетӕ уотӕ минкъий ӕй ӕма ибӕл ӕртӕ гӕппемӕн ӕрзелдзӕнӕ.", "Ӕма уотӕ сабургай цо, еудадзугдӕр дӕмӕ хор куд кӕса.", "Ку дӕ бафӕндӕ уа дӕ фӕллад суадзун, уӕд цо ӕма цо, ӕма дӕ бон, цӕйбӕрцӕ дӕ бафӕндӕ уа, уой дӕргъцӕн уодзӕнӕй."], "p": 357}, {"t": "text", "c": ["- Е мин берӕ агъаз нӕ фӕууодзӕнӕй.", "Царди медӕгӕ фунӕй кӕнунӕй фулдӕр неци уарзун."], "p": 358}, {"t": "text", "c": ["— Еци амонд дӕ нӕ уодзӕнӕй."], "p": 359}, {"t": "text", "c": ["— Еци амонд мӕ нӕ уодзӕнӕй, — загъта фанарасодзӕг.", "- Дӕ бон хуарз."], "p": 360}, {"t": "text", "c": ["Ӕма ӕрхуссун кодта ӕ фанар."], "p": 361}, {"t": "text", "c": ["«Ай, — ӕхе нимӕр гъуди кодта Минкъий принц, ӕ фӕндаг даргӕй, - ай нецӕмӕ дардзӕнӕнцӕ иннетӕ: къарол, кадӕуарзӕг, расуггӕнагӕ, бизнесмен.", "Уотемӕй ба мӕмӕ еунӕг а нӕ кӕсуй ходӕг.", "Ка и зонуй, ӕма ӕхе мӕтӕ ке нӕ кӕнуй, уой туххӕй»."], "p": 362}, {"t": "text", "c": ["Фӕсмони уолӕфтӕй ниууолӕфтӕй ӕма бабӕй ӕхецӕн загъта:"], "p": 363}, {"t": "text", "c": ["«Ӕрмӕст амӕй мӕ бон адтайдӕ мӕхецӕн ӕнбал скӕнун.", "Фал ӕ планетӕ ӕцӕгӕй ӕгӕр минкъий ӕй.", "Дууемӕн си бунат нӕййес ...».", "Минкъий принц не ’ууӕндтӕй ӕхецӕн уобӕл басӕттун, ӕма аци арфӕгонд планетӕ ӕ цӕстӕ ниууадзун фулдӕр уой туххӕй нӕ уарзта, ӕма си дууин цуппар сахаттемӕ мин цуппарсӕдӕ цуппор хорнигулди ке ӕрцӕуй!"], "p": 364}]}