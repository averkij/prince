{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XV", "p": 363}, {"t": "text", "c": ["«Ай, — ӕхе нимӕр гъуди кодта Минкъий принц, ӕ фӕндаг даргӕй, - ай нецӕмӕ дардзӕнӕнцӕ иннетӕ: къарол, кадӕуарзӕг, расуггӕнагӕ, бизнесмен.", "Уотемӕй ба мӕмӕ еунӕг а нӕ кӕсуй ходӕг. Ка и зонуй, ӕма ӕхе мӕтӕ ке нӕ кӕнуй, уой туххӕй». Фӕсмони уолӕфтӕй ниууолӕфтӕй ӕма бабӕй ӕхецӕн загъта:"], "p": 363}, {"t": "text", "c": ["«Ӕрмӕст амӕй мӕ бон адтайдӕ мӕхецӕн ӕнбал скӕнун. Фал ӕ планетӕ ӕцӕгӕй ӕгӕр минкъий ӕй.", "Дууемӕн си бунат нӕййес ...».", "Минкъий принц не ’ууӕндтӕй ӕхецӕн уобӕл басӕттун, ӕма аци арфӕгонд планетӕ ӕ цӕстӕ ниууадзун фулдӕр уой туххӕй нӕ уарзта, ӕма си дууин цуппар сахаттемӕ мин цуппарсӕдӕ цуппор хорнигулди ке ӕрцӕуй!"], "p": 364}, {"t": "text", "c": ["Ӕхсӕзӕймаг планетӕ адтӕй дӕс хатти егъаудӕр.", "Цардӕй си зӕронд Уӕздан лӕг. Е финста бӕзгин киунугутӕ."], "p": 366}, {"t": "text", "c": ["- Кӕсай!", "Мӕнӕ ма еу сгарӕг! - фӕгъгъӕр кодта е, Минкъий принци ку рауидта, уӕд. Минкъий принц стъоли уӕлгъос ӕрбадтӕй ӕма ниууолӕфтӕй. Уӕхӕн даргъ балци адтӕй!"], "p": 368}, {"t": "text", "c": ["- Кӕцӕй цӕуис? - байфарста зӕронд Уӕздан."], "p": 369}, {"t": "text", "c": ["— А циуавӕр устур киунугӕ ‘й? — бафарста Минкъий принц.", "— Ци куст кӕнис ами?"], "p": 370}, {"t": "text", "c": ["- Ӕз географ дӕн, - дзуапп равардта зӕронд Уӕздан."], "p": 371}, {"t": "text", "c": ["- Географ ба ци ӕй?"], "p": 372}, {"t": "text", "c": ["- Е ӕй уӕхӕн ахургонд, денгизтӕ, цӕугӕдӕнттӕ, сахартӕ, хуӕнхтӕ ӕма ӕдзӕрӕг бӕститӕ кӕми ‘нцӕ, уой ка зонуй."], "p": 373}, {"t": "text", "c": ["— Дессӕгтӕ! — фӕккодта Минкъий принц.", "— Гъе дин ӕцӕг дӕсниадӕ! Ӕма рафӕлгӕстӕй географи планетӕбӕл.", "Некӕд ма фӕууидта уӕхӕн рӕсугъд планетӕ."], "p": 375}, {"t": "text", "c": ["- Хъӕбӕр рӕсугъд ӕй дӕ планетӕ. Океантӕ си ес?"], "p": 376}, {"t": "text", "c": ["— Уомӕн неци зонун, — загъта географ."], "p": 377}, {"t": "text", "c": ["— А-а!", "(Минкъий принц фудӕнгъӕл фӕцӕй)."], "p": 378}, {"t": "text", "c": ["Хуӕнхтӕ ба?"], "p": 379}, {"t": "text", "c": ["— Уомӕн дӕр неци зонун, — загъта географ."], "p": 380}, {"t": "text", "c": ["- Сахартӕ, фордтӕ, ӕдзӕрӕг бӕститӕ ба?"], "p": 381}, {"t": "text", "c": ["— Уонӕн дӕр неци зонун, — загъта географ."], "p": 382}, {"t": "text", "c": ["- Ӕма географ ку дӕ! - Е раст ӕй, - загъта географ, - фал ӕз сгарӕг нӕ дӕн.", "Мӕхуӕдӕг сгаргутӕй гъӕуагӕ ӕййафун.", "Географмӕ нӕ хауй сахартӕ, фордтӕ, хуӕнхтӕ, денгизтӕ, океантӕ ӕма ӕдзӕрӕг бӕститӕ нимайун.", "Географ рауай-бауайтӕн ӕгӕр устур адӕймаг ӕй.", "Е ӕ кабинетӕй ӕндӕмӕ нӕ цӕуй. Фал уоми фембӕлуй сгаргути хӕццӕ. Фӕффӕрститӕ сӕ кӕнуй ӕма син ниффинсуй сӕ радзурдтӕ.", "Ӕма имӕ си еске радзурдтӕ цӕмӕдессаг ку фӕккӕсунцӕ, уӕд географ сбӕрӕг кӕнуй, сгарӕг раст адӕймаг ӕй ӕви нӕ, уой."], "p": 383}, {"t": "text", "c": ["- Е ба цӕмӕн?"], "p": 384}, {"t": "text", "c": ["— Уомӕн ӕма мӕнгӕдзорӕг сгарӕги бон ӕй географи киунугутӕн зиан ӕрхӕссун.", "Удта берӕ ка ниуазуй, еци сгарӕги бон дӕр ӕй."], "p": 385}, {"t": "text", "c": ["— Е ба цӕмӕн уотӕ? — бафарста Минкъий принц."], "p": 386}, {"t": "text", "c": ["— Уомӕн ӕма расуггӕнагитӕ уинунцӕ дувӕрцӕгӕй.", "Ӕма уӕд географ фӕннисан кӕндзӕнӕй дууӕ хонхи, ӕрмӕст еунӕг хонх кӕми ес, уоми."], "p": 387}, {"t": "text", "c": ["— Ӕз еу уӕхӕни зонун, — загъта Минкъий принц, — хуарз сгарӕг кӕмӕй нӕ рауаидӕ."], "p": 388}, {"t": "text", "c": ["— Ка ’й зонуй!", "Уотемӕй сгарӕгӕн ӕ хуарз уодигъӕдӕ ку сбӕрӕг уй, уӕд ин райдайунцӕ ӕ иссердтитӕ бӕлвурд кӕнун."], "p": 389}, {"t": "text", "c": ["— Уинунмӕ сӕмӕ фӕццӕунцӕ?"], "p": 390}, {"t": "text", "c": ["— Нӕ.", "Е ӕгӕр зин гъуддаг ӕй.", "Сгарӕгӕй бадомунцӕ ӕвдесӕйнӕгтӕ.", "Зӕгъӕн, дӕнцӕн, устур хонхи иссердӕбӕл ку цӕуа дзубанди, уӕд си байагорунцӕ, цӕмӕй уордигӕй устур дортӕ ӕрбахӕсса."], "p": 391}, {"t": "text", "c": ["Географ ӕвеппайди бакатай кодта:"], "p": 392}, {"t": "text", "c": ["— Ӕма ду ба, ду идардӕй цӕуис! Ду сгарӕг дӕ!", "Ду мин ракӕндзӕнӕ дӕ планети хабӕрттӕ! Ӕма географ райгон кодта ӕ тетрад, рациргъ кодта ӕ къариндас.", "Раздӕр бал сгаргути нихӕстӕ ниффинсунцӕ къариндасӕй, удта, сгарӕг бӕлвурдгӕнӕнтӕ ку бавдеса, уӕд ба меладонӕй."], "p": 394}, {"t": "text", "c": ["- Мадта райдайӕн? - бафарста географ."], "p": 395}, {"t": "text", "c": ["— Гъо! Мӕнмӕ, — загъта Минкъий принц, — уотӕ дессагӕй неци ес, алцидӕр мӕмӕ хъӕбӕр минкъий ӕй.", "Ес мӕмӕ ӕртӕ вулкани.", "Дууӕ си содзгӕ кӕнунцӕ, еу ба си хуст ӕй.", "Фал ин ци бӕрӕг ӕй.", "— Неци бӕрӕг, - загъта географ."], "p": 396}, {"t": "text", "c": ["— Ес ма мӕмӕ деденӕг."], "p": 397}, {"t": "text", "c": ["- Мах деденгутӕ нӕ нисан кӕнӕн, - загъта географ."], "p": 398}, {"t": "text", "c": ["— Цӕмӕн нӕ?", "Уонӕй рӕсугъддӕр ку неци ес."], "p": 400}, {"t": "text", "c": ["Уомӕн ӕма деденгутӕ эфемерон ӕнцӕ.- «Эфемерон» ба ци ӕй?"], "p": 401}, {"t": "text", "c": ["— Географий киунугути аргъ иннӕ киунугутӕй сӕ еугуремӕй дӕр фулдӕр ӕй.", "Сӕ ахедундзийнадӕ некӕд исафунцӕ.", "Ефстаг хатт раййевуй хонх ӕ бунат.", "Ефстаг хатт океан раевдӕлон уй донӕй.", "Мах финсӕн ӕносон гъуддӕгтӕ."], "p": 402}, {"t": "text", "c": ["— Ӕма хуст вулкантӕн сӕ бон нӕуӕгӕй райгъал ун дӕр ӕй, — фӕйуорӕдта Минкъий принц.", "- Куд лӕдӕргӕ и «эфемерон»?"], "p": 403}, {"t": "text", "c": ["— Вулкантӕ содзгӕ кӕнунцӕ ӕви хуст ӕнцӕ, е махӕн уӕлдай нӕ ’й, — загъта географ. — Махмӕ хуӕнхтӕбӕл нимад ӕнцӕ. Хонх ба ӕййевгӕ нӕ кӕнуй. - Фал уӕддӕр «эфемерон» ци амонуй? - нӕуӕгӕй бабӕй бафарста Минкъий принц: ӕ царди медӕгӕ ӕ еу фарста дӕр ӕнӕ дзуаппӕй некӕд ниууагъта, еугӕр ӕй ку сивардтайдӕ, уӕд."], "p": 405}, {"t": "text", "c": ["— Е амонуй, тагъд рӕстӕги фесӕфунӕй тас кӕмӕн ӕй, уӕхӕн ести."], "p": 406}, {"t": "text", "c": ["- Мӕ деденӕгӕн тагъд рӕстӕги фесӕфунӕй тас ӕй?"], "p": 407}, {"t": "text", "c": ["— Ӕнӕмӕнгӕй."], "p": 408}, {"t": "text", "c": ["«Мӕ деденӕг эфемерон ӕй,—загъта ӕхе нимӕр Минкъий принц, — уотемӕй ин аци дуйней ӕхе багъӕуай кӕнунмӕ цуппар синдземӕй ӕндӕр неци ес!", "Ӕз ба ‘й ниууагътон зубути еунӕгӕй!»", "Нур фиццаг хатт ӕрфӕсмон кодта.", "Фал ӕхе фӕхъхъӕбӕр кодта:"], "p": 409}]}