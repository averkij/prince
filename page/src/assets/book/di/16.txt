{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XVI", "p": 412}, {"t": "text", "c": ["Уотемӕй ӕвдӕймаг планетӕ адтӕй Зӕнхӕ."], "p": 413}, {"t": "text", "c": ["Зӕнхӕ хумӕтӕги планетӕ нӕ ’й!", "Ес си сӕдӕ еуӕндӕс паддзахи (ке зӕгъун ӕй гъӕуй, негр-паддзӕхти дӕр нимайӕ, уотемӕй), авд мин географи, фарастсӕдӕ мин бизнесмени, авд милиуани ӕма ӕрдӕг расуггӕнаги, ӕртӕсӕдӕ еуӕндӕс милиуани кадӕуарзӕги, ӕндӕр хузи зӕгъгӕй, дууӕ миллиардемӕ хӕстӕг устур адӕймаги."], "p": 414}, {"t": "text", "c": ["Цӕмӕй Зӕнхӕ цӕййасӕ ‘й, е уӕ цӕститӕбӕл рауайа, уой туххӕй уин зӕгъун уой, ӕма цалинмӕ электрон тухӕ нӕ ма базудтонцӕ, уӕдмӕ сӕ ӕхсӕз континенттебӕл дарун гъудӕй фанарасодзӕгти ӕнӕгъӕнӕ ӕфсад, ӕдеугурӕй цуппарсӕдӕ ӕхсай дууӕ мини фондзсӕдӕ еуӕндӕс лӕги."], "p": 415}, {"t": "text", "c": ["Дессаг адтӕй уонӕмӕ идардӕй бакӕсун.", "Еци ӕфсад змалдӕнцӕ бӕлвурд фӕткӕмӕ гӕсгӕ, раст опери балетау.", "Еугурей фиццаг адтӕй Нӕуӕг Зеланди ӕма Австралий фанарасодзгути радӕ.", "Етӕ сӕ цирӕгътӕ ссодзионцӕ ӕма фунӕй кӕнунмӕ рандӕ уионцӕ.", "Удта сӕ кафти зилдмӕ рацӕуионцӕ Китай ӕма Сибири фанарасодзгутӕ. Уой фӕсте етӕ дӕр ӕмбӕрзӕни фӕстӕмӕ рандӕ уионцӕ.", "Уӕд ралӕууидӕ Уӕрӕсе ӕмӕ Индий фанарасодзгути радӕ.", "Удта Африкӕ ӕма Европи.", "Уой фӕсте Хонсар Америки. Уӕдта Цӕгат Америки.", "Ӕма некӕд фехалдтонцӕ сценӕмӕ сӕ рацӕуни фӕткӕ.", "Грандиозон спектакль адтӕй е."], "p": 416}, {"t": "text", "c": ["Ӕрмӕст Цӕгатаг полюси еунӕг фанарасодзӕг ӕма е ’мгустгӕнӕг, Хонсайраг полюси еунӕг фанарасодзӕг, адтӕнцӕ евдӕлон ӕма ӕнӕмӕтӕ: афӕдзи дӕргъци дууӕ хаттемӕй ӕндӕр нӕ кустонцӕ."], "p": 417}]}