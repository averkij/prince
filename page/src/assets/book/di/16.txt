{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XVI", "p": 410}, {"t": "text", "c": ["— Ци унаффӕ мин бакӕндзӕнӕ, курдӕмӕ ма фӕццӕуон? — бафарста Минкъий принц."], "p": 410}, {"t": "text", "c": ["— Планетӕ Зӕнхӕмӕ, — дзуапп равардта географ. — Хуарз репутаци ин ес.", "Ӕма Минкъий принц рараст ӕй ӕ фӕндагбӕл, ӕ деденӕгбӕл сагъӕсгӕнгӕй."], "p": 411}, {"t": "text", "c": ["Уотемӕй ӕвдӕймаг планетӕ адтӕй Зӕнхӕ."], "p": 413}, {"t": "text", "c": ["Зӕнхӕ хумӕтӕги планетӕ нӕ ’й!", "Ес си сӕдӕ еуӕндӕс паддзахи (ке зӕгъун ӕй гъӕуй, негр-паддзӕхти дӕр нимайӕ, уотемӕй), авд мин географи, фарастсӕдӕ мин бизнесмени, авд милиуани ӕма ӕрдӕг расуггӕнаги, ӕртӕсӕдӕ еуӕндӕс милиуани кадӕуарзӕги, ӕндӕр хузи зӕгъгӕй, дууӕ миллиардемӕ хӕстӕг устур адӕймаги."], "p": 414}, {"t": "text", "c": ["Цӕмӕй Зӕнхӕ цӕййасӕ ‘й, е уӕ цӕститӕбӕл рауайа, уой туххӕй уин зӕгъун уой, ӕма цалинмӕ электрон тухӕ нӕ ма базудтонцӕ, уӕдмӕ сӕ ӕхсӕз континенттебӕл дарун гъудӕй фанарасодзӕгти ӕнӕгъӕнӕ ӕфсад, ӕдеугурӕй цуппарсӕдӕ ӕхсай дууӕ мини фондзсӕдӕ еуӕндӕс лӕги."], "p": 415}]}