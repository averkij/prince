{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XVII", "p": 416}, {"t": "text", "c": ["Дессаг адтӕй уонӕмӕ идардӕй бакӕсун.", "Еци ӕфсад змалдӕнцӕ бӕлвурд фӕткӕмӕ гӕсгӕ, раст опери балетау.", "Еугурей фиццаг адтӕй Нӕуӕг Зеланди ӕма Австралий фанарасодзгути радӕ.", "Етӕ сӕ цирӕгътӕ ссодзионцӕ ӕма фунӕй кӕнунмӕ рандӕ уионцӕ.", "Удта сӕ кафти зилдмӕ рацӕуионцӕ Китай ӕма Сибири фанарасодзгутӕ. Уой фӕсте етӕ дӕр ӕмбӕрзӕни фӕстӕмӕ рандӕ уионцӕ.", "Уӕд ралӕууидӕ Уӕрӕсе ӕмӕ Индий фанарасодзгути радӕ.", "Удта Африкӕ ӕма Европи.", "Уой фӕсте Хонсар Америки. Уӕдта Цӕгат Америки.", "Ӕма некӕд фехалдтонцӕ сценӕмӕ сӕ рацӕуни фӕткӕ.", "Грандиозон спектакль адтӕй е."], "p": 416}, {"t": "text", "c": ["Ӕрмӕст Цӕгатаг полюси еунӕг фанарасодзӕг ӕма е ’мгустгӕнӕг, Хонсайраг полюси еунӕг фанарасодзӕг, адтӕнцӕ евдӕлон ӕма ӕнӕмӕтӕ: афӕдзи дӕргъци дууӕ хаттемӕй ӕндӕр нӕ кустонцӕ."], "p": 417}, {"t": "text", "c": ["Адӕймаги ӕхе зундгинхузӕй равдесун ку бафӕндуй, уӕд уотӕ дӕр рауайуй, ӕма еуминкъий мӕнгӕттитӕ дӕр радзоруй.", "Бунтон ӕцгутӕ уин нӕ ракодтон, фанарасодзгути туххӕй уин ку дзурдтон, уӕд.", "Е тӕссаг ӕй уомӕй ӕма, нӕ планетӕ ка нӕ зонуй, уони цӕститӕбӕл ӕцӕгӕй куд ӕй, уотемӕй нӕ рауайдзӕнӕй.", "Адӕн хъӕбӕр минкъий бунат ахӕссунцӕ зӕнхӕбӕл.", "Ци дууӕ миллиард цӕрӕги си ес, етӕ кӕрӕдземӕ ӕнгон ку слӕууонцӕ, цума митинги лӕуунцӕ, уотӕ, уӕд ӕнцонӕй бацӕудзӕнӕнцӕ ӕ дӕргъӕ дӕр ӕмӕ ӕ уӕрхӕ дӕр дууингай милтӕ кӕмӕн ӕнцӕ, уӕхӕн фӕзи.", "Зӕнхӕбӕл цӕрӕг адӕн еугур дӕр бацӕуионцӕ Сабур океани минкъийдӕр сакъадахи."], "p": 419}, {"t": "text", "c": ["Устуртӕ уӕбӕл, ке зӕгъун ӕй гъӕуй, нӕ баууӕнддзӕнӕнцӕ.", "Уонӕмӕ уотӕ кӕсуй, цума берӕ бунат ахӕссунцӕ."], "p": 420}, {"t": "text", "c": ["Сӕхемӕ баобабтау ахедгӕ кӕсунцӕ.", "Ӕма сӕ уӕд нимайунбӕл бафтауетӕ.", "Е сӕ зӕрдӕмӕ фӕццӕудзӕнӕй: хъӕбӕр уарзунцӕ цифритӕ.", "Фал уӕхе рӕстӕг еци фӕлтӕрӕнбӕл ма исафетӕ.", "Е дзӕгъӕли ‘й.", "Сумах мӕнбӕл ӕууӕндетӕ."], "p": 421}, {"t": "text", "c": ["Минкъий принц, Зӕнхӕбӕл февзургӕй, ку неке фӕууидта, уӕд хъӕбӕр бадес кодта.", "Уомӕй ма тӕрсун дӕр райдӕдта, кӕд ӕндӕр планетӕмӕ бахаудтӕн, зӕгъгӕ.", "Уалинмӕ зменси ферттивта мӕйхуз цӕг."], "p": 422}, {"t": "text", "c": ["— Де ‘зӕр хуарз, — сдзурдта Минкъий принц зӕрдаййевӕй."], "p": 423}, {"t": "text", "c": ["— Де ‘зӕр хуарз, — дзуапп равардта хелагӕ."], "p": 424}, {"t": "text", "c": ["— Циуавӕр планетӕмӕ ӕрбафтудтӕн? - бафарста Минкъий принц."], "p": 425}, {"t": "text", "c": ["— Зӕнхӕмӕ, - загъта хелагӕ. - Африкӕмӕ."], "p": 426}, {"t": "text", "c": ["- А!..", "Мадта Зӕнхӕбӕл цӕрӕг нӕййес? - Ами ӕдзӕрӕг бӕстӕ ‘й. Ӕдзӕрӕг рауӕнти неке фӕууй.", "Зӕнхӕ устур ӕй, — загъта хелагӕ."], "p": 428}, {"t": "text", "c": ["Минкъий принц дорбӕл ӕрбадтӕй ӕма арвмӕ скастӕй."], "p": 429}, {"t": "text", "c": ["— Мӕхе фӕффӕрсун, — загъта Минкъий принц, — цума стъалутӕ рохс уомӕн кӕнунцӕ, цӕмӕй алкӕмӕндӕр ескӕд ӕхе стъалу иссерун ӕ бон уа.", "Скӕсай мӕ планетӕмӕ.", "Раст нӕ сӕрмӕ ‘й...", "Фал куд идард ӕй!"], "p": 430}, {"t": "text", "c": ["— Рӕсугъд ӕй, — загъта хелагӕ.", "— Ардӕмӕ цӕмӕ ӕрбацудтӕ?"], "p": 431}, {"t": "text", "c": ["— Мӕ деденӕги хӕццӕ мӕ гъуддаг нӕ бал цудӕй, — загъта Минкъий принц."], "p": 432}, {"t": "text", "c": ["— А! — бакодта хелагӕ.", "Ӕма нигъгъос ӕнцӕ."], "p": 433}, {"t": "text", "c": ["- Адӕн кӕми ‘нцӕ? - ӕрӕгиау бафарста Минкъий принц.", "- Ӕдзӕрӕг рауӕни адӕймаг еунӕг ӕй...", "— Адӕни ӕхсӕн дӕр адӕймаг еунӕг фӕууй, — загъта хелагӕ. Минкъий принц имӕ берӕ фӕккастӕй:"], "p": 435}, {"t": "text", "c": ["- Ӕнахур цӕрӕгой дӕ, - сдзурдта фӕстагмӕ, - ӕнгулдзи листӕгӕн...", "- Фал мӕ тухӕ паддзахи ӕнгулдзи тухӕй фулдӕр ӕй, - загъта хелагӕ."], "p": 436}, {"t": "text", "c": ["Минкъий принц ӕ медбилти бахудтӕй:"], "p": 437}, {"t": "text", "c": ["— Ду тухгин нӕ дӕ ...", "Къӕхтӕ дӕр дин ку нӕййес...", "Идард балци фӕццӕун дӕр дӕ бон нӕ ’й...", "- Мӕ бон ӕй дӕу науӕй идарддӕр фӕлласун, - загъта хелагӕ. Ӕхе сугъзӕрийнӕ цӕгау ратухта Минкъий принци фадигъолӕбӕл:"], "p": 439}, {"t": "text", "c": ["- Кӕмӕ бавналун, уой фӕстӕмӕ раттун, ци зӕнхӕй рацудӕй, уомӕн, — загъта ма хелагӕ. — Фал ду кӕдзос дӕ, удта стъалуйӕй ӕрцудтӕ...", "Минкъий принц неци дзуапп равардта."], "p": 440}, {"t": "text", "c": ["- Тӕрегъӕд дин кӕнун, аци доргун Зӕнхӕбӕл ду уотӕ ӕдухӕ ке дӕ, уомӕ гӕсгӕ.", "Еуафони, дӕ планетӕмӕ дӕ зӕрдӕ хъӕбӕр ку ‘хсайа, уӕд дин фенхус кӕнун уодзӕнӕй мӕ бон.", "Мӕ бон ӕй ...", "- Гъо!", "Хъӕбӕр хуарз дӕ балӕдӕрдтӕн, - фӕккодта Минкъий принц, — фал алли хатт дӕлгонмӕхатт дзурдтӕй цӕмӕн фӕдздзорис?"], "p": 441}]}