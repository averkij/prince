{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "II", "p": 14}, {"t": "text", "c": ["Мӕ царди медӕгӕ ӕз берӕ хӕттити фембалдтӕн берӕ уӕззаузунд адӕймӕгти хӕццӕ.", "Ӕз дзӕвгарӕ рӕстӕг рацардтӕн устуртӕмӕ. Фӕууидтон сӕ хъӕбӕр хӕстӕгмӕ.", "Ӕма сӕмӕ мӕ цӕстингас хуӕздӕр ӕрдӕмӕ неци уойбӕрцӕ раййивта."], "p": 14}, {"t": "text", "c": ["Уонӕй еске хӕццӕ ку фембӕлинӕ, иннетӕй мӕмӕ минкъий лӕдӕрагӕдӕр ка кастӕй, уӕхӕни хӕццӕ, уӕд ӕй рафӕлваринӕ мӕ фиццаг номер хузӕй (е мӕмӕ байзадӕй ивӕрдӕй).", "Фӕнд ’адтӕй мӕ базонун, аци адӕймаг ӕцӕг лӕдӕрагӕ ‘й ӕви нӕ, уой.", "Фал мин си алкедӕр лӕвардта еци-еу дзуапп: «А ӕй ходӕ».", "Уӕд ин нецибал фӕззӕгъинӕ, нӕдӕр боа-калмтӕ, нӕдӕр ӕгайнӕг гъӕдтӕ, нӕдӕр стъалути туххӕй. Мӕхе райвӕринӕ ӕ зундрахасти фӕлгӕти.", "Дзоринӕ ин бридж, гольф, политикӕ ӕма хъурбӕттӕнти туххӕй.", "Ӕма устур адӕймаг хъӕбӕр арази уидӕ, уӕхӕн хуӕрззунд лӕги хӕццӕ ке базонгӕ ‘й, уомӕй. Уотемӕй фӕццардтӕн еунӕгӕй, зӕрдиуаг дзубанди ке хӕццӕ ракодтайнӕ, ӕнӕ уӕхӕн адӕймагӕй, цалинмӕ ӕхсӕз анзей размӕ Сахари ӕдзӕрӕг рауӕни авари не скодтон, уӕдмӕ.", "Цидӕр басастӕй мӕ мотори.", "Мӕ хӕццӕ н’адтӕй нӕ механик, нӕ пассажиртӕ, ӕма уомӕ гӕсгӕ мӕхе ӕрцӕттӕ кодтон бафӕлварун мотор исцалцӕг кӕнуни зин кустбӕл еунӕгӕй сарӕхсун.", "Е мӕнӕн адтӕй цард кенӕ мӕлӕти фарста.", "Ниуазуни дон мӕмӕ къуӕрей фагӕ дӕр н’ адтӕй."], "p": 17}, {"t": "text", "c": ["Уотемӕй фиццаг ӕхсӕвӕ ӕрхустӕн зменсӕбӕл, мингай милтӕй хӕстӕгдӕр цӕрӕн бунат кӕми н’адтӕй, уӕхӕн рауӕни.", "Дӕлдон фӕууогӕ науӕй ма тъеуебӕл Океани астӕу ка райервӕзуй, уомӕй берӕ еунӕгдӕр адтӕн.", "Ӕма рагъуди кӕнайтӕ, ци деси бацудтӕн, бонивайӕнти мӕ кедӕр ӕнахур минӕг гъӕлӕс ку райгъал кодта, уӕд:"], "p": 18}, {"t": "text", "c": ["— Дӕ хуарзӕнхӕй ... фус мин схузӕ кӕнай! — Ци-и?! — Фус мин схузӕ кӕнай ...", "Ӕз фӕггӕпп ластон, цума мӕ арв ӕрцавта, уоййау.", "Мӕ цӕститӕ рауурстон. Ракӕститӕ кодтон. Ӕма фӕууидтон ӕнахур минкъий биццеуи. Ӕдзинӕг мӕмӕ кастӕй.", "Мӕнӕ а ӕй ӕ хуӕздӕр сорӕт, фӕстӕдӕр мин скӕнун ка бантӕстӕй, е.", "Фал, ке зӕгъун ӕй гъӕуй, мӕ хузӕ оригинали хузӕн зӕрдӕмӕдзӕугӕ нӕ ’й.", "Е мӕн фуд нӕ ’й.", "Мӕ хузӕгӕнӕг исуни нифс мин устуртӕ басастонцӕ, ӕхсӕз анзи мӕбӕл ку цудӕй, уӕд, ӕма неци бал сахур дӕн хузӕ кӕнун, боа- калмтӕ ӕндагӕрдигӕй ӕмӕ медӕгӕрдигӕй уӕлдай."], "p": 21}, {"t": "text", "c": ["Фур дессагӕй мӕ цӕститӕ рацӕйхаудтӕнцӕ, уотемӕй кастӕн аци фӕззиндмӕ.", "Иронх уи ма фӕууӕд, цӕрӕн бунӕттӕй мингай милтӕ идарддӕр ке адтӕн, е.", "Зӕгъун гъӕуй уой, ӕма мӕмӕ аци минкъий биццеу нӕ фӕккастӕй, нӕ, ка радзӕгъӕлӕй, уӕхӕни хузӕн, нӕ фӕлладӕй мӕлӕг, нӕ стонгӕй мӕлӕг, нӕ ӕдонугӕй мӕлӕг, нӕ фур тӕссӕй мӕлӕг.", "Нецӕмӕй ӕвдиста ӕдзӕрӕг будури, цӕрӕн бунӕттӕй мингай милтӕ идарддӕр ка фесавдӕй, уӕхӕн сувӕллони хузӕ.", "Исдзорун ку бафӕразтон, уӕд ӕй бафарстон:"], "p": 22}, {"t": "text", "c": ["— Ӕма ... ами ба ци косис?"], "p": 23}, {"t": "text", "c": ["Е ба мӕмӕ нӕуӕгӕй исдзурдта хъӕбӕр фӕлмӕнӕй, фал цума дзубанди хъӕбӕр ахсгиаг гъуддагбӕл цудӕй, уотӕ:"], "p": 24}, {"t": "text", "c": ["- Дӕ хуарзӕнхӕй... исхузӕ мин кӕнай фус...", "Адӕймаг ӕгӕр устур деси ку бафтуйуй, уӕд имӕ коммӕ нӕ бакӕсуни нифс нӕ бал фӕууй. Кӕд мӕмӕ цифӕнди ӕнахур кастӕй аци гъуддаг ами, цӕрӕнбунӕттӕй мингай милтӕ идарддӕр ӕма мӕлӕтӕй тӕссаг уавӕри, уӕддӕр исистон мӕ дзиппӕй къариндас ӕма стилограф.", "Фал уайтагъд рагъуди кодтон, фулдӕр географи, истори, математикӕ ӕмӕ грамматикӕ ке ахур кодтон, уой ӕма загътон (еуминкъий мӕстихузӕй) и минкъиййӕн, хузӕ кӕнун ке нӕ зонун.", "Е мӕмӕ исдзурдта:"], "p": 25}, {"t": "text", "c": ["— Цӕй, е неци кӕнуй.", "Исхузӕ мин кӕнӕ фус."], "p": 26}, {"t": "text", "c": ["Ӕз некӕд кодтон фусти хузтӕ, ӕма уой туххӕй скодтон, ӕрмӕстдӕр ци дууӕ хузи кӕнун зудтон, уонӕй еу — боа-калми хузӕ ӕндагӕрдигӕй.", "Ӕма хъӕбӕр бадес кодтон, биццеуи дзорун ку фегъустон, уӕд:"], "p": 27}, {"t": "text", "c": ["— Нӕ!", "Нӕ!", "Пил боай хурфи мӕ нӕ гъӕуй.", "Боа ӕгӕр тӕссаг ӕй, пил ба ӕгӕр устур ӕй. Мӕнмӕ ба алцидӕр хъӕбӕр минкъий ӕй.", "Мӕн фус гъӕуй."], "p": 28}, {"t": "text", "c": ["Схузӕ мин кӕнӕ фус."], "p": 29}, {"t": "text", "c": ["Уӕд ин скодтон аци хузӕ."], "p": 30}, {"t": "text", "c": ["Е имӕ лӕмбунӕг ӕркастӕй, ӕма фӕккодта:", "— Нӕ!"], "p": 31}, {"t": "text", "c": ["А нуредӕгӕн дӕр хъӕбӕр сӕйгӕ’й."], "p": 32}, {"t": "text", "c": ["Скӕнӕ мин ӕндӕр."], "p": 33}, {"t": "text", "c": ["Схузӕ бабӕй кодтон: Мӕ лимӕн ӕ медбилти фӕлмӕн, барунхузӕй бахудтӕй: — Дӕхуӕдӕг ӕй хуарз уинис ... а фус нӕй, а ӕй фур.", "Сиутӕ ин ес ...", "Уӕд скодтон ӕндӕр хузӕ.", "Фал бабӕй уобӕл дӕр нӕ банвӕрстӕй:"], "p": 34}, {"t": "text", "c": ["- А ба ӕгӕр зӕронд ӕй.", "Мӕн гъӕуй, берӕ ка фӕццӕра, уӕхӕн фус."], "p": 35}, {"t": "text", "c": ["Бунтон ку стухстӕн — мӕн тагъд кӕнун гъудӕй мӕ мотор цалцӕг кӕнунмӕ, уӕд ӕрхӕнхитӕ кодтон мӕнӕ аци хузӕ. Ӕма загътон:"], "p": 37}, {"t": "text", "c": ["- А ӕй къоппӕг.", "Дӕу ци фус гъӕуй, е ӕ хурфи’й."], "p": 38}, {"t": "text", "c": ["Ӕма хъӕбӕр бадес кодтон, ме ’ригон тӕрхонгӕнӕгӕн ӕ цӕсгон ку ниррохс ӕй, уӕд."], "p": 39}, {"t": "text", "c": ["— А раст, мӕн цӕхӕн гъудӕй, уӕхӕн ӕй!", "Куд дӕмӕ кӕсуй, берӕ кӕрдӕг ин гъӕудзӕнӕй?"], "p": 40}, {"t": "text", "c": ["- Уобӕл мӕ цӕмӕ фӕрсис?"], "p": 41}]}