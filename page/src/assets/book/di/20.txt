{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XX", "p": 461}, {"t": "text", "c": ["Фал уотӕ рауадӕй ӕма зменсбудуртӕбӕл, къӕдзӕхтӕбӕл, метбӕл берӕ фӕццӕугӕй, ӕппунфӕстаг Минкъий принц иссердта еу фӕндаг.", "Фӕндӕгтӕ ба еугур дӕр адӕнмӕ цӕунцӕ."], "p": 462}, {"t": "text", "c": ["— Уӕ бон хуарз! — загъта Минкъий принц."], "p": 463}, {"t": "text", "c": ["Ӕ рази адтӕй мӕтӕг деденгутӕй идзаг дзӕхӕрадонӕ."], "p": 464}, {"t": "text", "c": ["— Дӕ бон хуарз — дзуапп равардтонцӕ деденгутӕ."], "p": 465}, {"t": "text", "c": ["Минкъий принц сӕмӕ ӕркастӕй: еугур дӕр адтӕнцӕ ӕ деденӕги хузӕн."], "p": 466}, {"t": "text", "c": ["— Ка итӕ? — бафарста сӕ Минкъий принц десгӕнгӕй. - Мах мӕтӕг деденгутӕ ан, - дзуапп равардтонцӕ етӕ."], "p": 468}, {"t": "text", "c": ["— А-а! — фӕккодта Минкъий принц..."], "p": 469}, {"t": "text", "c": ["Ӕма ӕхемӕ хъӕбӕр ӕнамонд фӕккастӕй.", "Ӕ деденӕг ин уотӕ дзурдта, уой хузӕн дуйнебӕл нӕййес, зӕгъгӕ.", "Ами ба уӕхӕнттӕ, еугур дӕр еухузон, фондз мини адтӕй еу деденӕгдони!"], "p": 470}, {"t": "text", "c": ["«Хъӕбӕр гъулӕг ин адтайдӕ, — гъуди кодта Минкъий принц, - ани ку фӕууидтайдӕ, уӕд... хъӕбӕр хуфтайдӕ ӕма, ходуйнагӕй фӕййервӕзуни туххӕй, ӕхе мӕлӕг ӕрбакодтайдӕ.", "Мӕн ба барӕ-ӕнӕбари багъудайдӕ мӕхе уотӕ ӕвдесун, цума и дзӕбӕх кӕнунбӕл архайун, кенӕ, цӕмӕй мӕн дӕр ӕгади бунати сивӕра, уой туххӕй ӕхе ӕцӕгӕй дӕр рамӕлун бауагътайдӕ...».", "Уой фӕсте ма рагъуди кодта: «Мӕхе хъӕбӕр гъӕздуг ӕнгъалдтон, ӕнбал кӕмӕн нӕййес, уӕхӕн деденӕг мӕмӕ ке ес, уомӕй, е ба мин хумӕтӕг мӕтӕг разиндтӕй.", "Е ӕма, ӕрмӕст мӕ уӕргутӕмӕ ка хъӕртуй, еци ӕртӕ вулкани, уонӕй дӕр еу, ка и зонуй, ӕностӕмӕ ниххустӕй, етӕ мӕнӕй мӕлӕти устур принц нӕ аразунцӕ ...».", "Ӕма, кӕрдӕгбӕл ниххусгӕй, никкудтӕй."], "p": 471}]}