{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XX", "p": 459}, {"t": "text", "c": ["- Еунӕг дӕн ... еунӕг дӕн... еунӕг дӕн, - дзуапп равардта азӕлд."], "p": 459}, {"t": "text", "c": ["«Ци ӕнахур планетӕ ‘й, — рагъуди кодта уӕд Минкъий принц.", "— Бунтон сор, бунтон къӕдзӕхгин, бунтон цӕхгун.", "Адӕн ба си фӕлдесунгъон н’ ӕнцӕ. Ци син зӕгъай, уой фӕлхат кӕнунцӕ...", "Мӕхе планети мӕмӕ деденӕг адтӕй: е алкӕддӕр ӕхуӕдӕг фиццаг сдзоридӕ ...»."], "p": 460}, {"t": "text", "c": ["Фал уотӕ рауадӕй ӕма зменсбудуртӕбӕл, къӕдзӕхтӕбӕл, метбӕл берӕ фӕццӕугӕй, ӕппунфӕстаг Минкъий принц иссердта еу фӕндаг.", "Фӕндӕгтӕ ба еугур дӕр адӕнмӕ цӕунцӕ."], "p": 462}, {"t": "text", "c": ["— Уӕ бон хуарз! — загъта Минкъий принц."], "p": 463}, {"t": "text", "c": ["Ӕ рази адтӕй мӕтӕг деденгутӕй идзаг дзӕхӕрадонӕ."], "p": 464}, {"t": "text", "c": ["— Дӕ бон хуарз — дзуапп равардтонцӕ деденгутӕ."], "p": 465}, {"t": "text", "c": ["Минкъий принц сӕмӕ ӕркастӕй: еугур дӕр адтӕнцӕ ӕ деденӕги хузӕн."], "p": 466}, {"t": "text", "c": ["— Ка итӕ? — бафарста сӕ Минкъий принц десгӕнгӕй. - Мах мӕтӕг деденгутӕ ан, - дзуапп равардтонцӕ етӕ."], "p": 468}, {"t": "text", "c": ["— А-а! — фӕккодта Минкъий принц..."], "p": 469}]}