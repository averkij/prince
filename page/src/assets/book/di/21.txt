{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XXI", "p": 470}, {"t": "text", "c": ["Ӕма ӕхемӕ хъӕбӕр ӕнамонд фӕккастӕй.", "Ӕ деденӕг ин уотӕ дзурдта, уой хузӕн дуйнебӕл нӕййес, зӕгъгӕ.", "Ами ба уӕхӕнттӕ, еугур дӕр еухузон, фондз мини адтӕй еу деденӕгдони!"], "p": 470}, {"t": "text", "c": ["«Хъӕбӕр гъулӕг ин адтайдӕ, — гъуди кодта Минкъий принц, - ани ку фӕууидтайдӕ, уӕд... хъӕбӕр хуфтайдӕ ӕма, ходуйнагӕй фӕййервӕзуни туххӕй, ӕхе мӕлӕг ӕрбакодтайдӕ.", "Мӕн ба барӕ-ӕнӕбари багъудайдӕ мӕхе уотӕ ӕвдесун, цума и дзӕбӕх кӕнунбӕл архайун, кенӕ, цӕмӕй мӕн дӕр ӕгади бунати сивӕра, уой туххӕй ӕхе ӕцӕгӕй дӕр рамӕлун бауагътайдӕ...».", "Уой фӕсте ма рагъуди кодта: «Мӕхе хъӕбӕр гъӕздуг ӕнгъалдтон, ӕнбал кӕмӕн нӕййес, уӕхӕн деденӕг мӕмӕ ке ес, уомӕй, е ба мин хумӕтӕг мӕтӕг разиндтӕй.", "Е ӕма, ӕрмӕст мӕ уӕргутӕмӕ ка хъӕртуй, еци ӕртӕ вулкани, уонӕй дӕр еу, ка и зонуй, ӕностӕмӕ ниххустӕй, етӕ мӕнӕй мӕлӕти устур принц нӕ аразунцӕ ...».", "Ӕма, кӕрдӕгбӕл ниххусгӕй, никкудтӕй."], "p": 471}, {"t": "text", "c": ["Гъе уоци рӕстӕг фӕззиндтӕй робас."], "p": 473}, {"t": "text", "c": ["- Дӕ бон хуарз, - загъта робас."], "p": 474}, {"t": "text", "c": ["— Дӕ бон хуарз, — уӕзданӕй дзуапп равардта Минкъий принц, фӕстӕмӕ ракастӕй, фал неке фӕууидта."], "p": 475}, {"t": "text", "c": ["— Ами дӕн, — загъта гъӕлӕс, — фӕткъубӕласи буни...", "— Ка дӕ? — загъта Минкъий принц.", "— Хъӕбӕр рӕсугъд дӕ ..."], "p": 476}, {"t": "text", "c": ["- Ӕз робас дӕн, - загъта робас."], "p": 477}, {"t": "text", "c": ["— Рацо, рагъазӕ мӕ хӕццӕ, — загъта Минкъий принц, — хъӕбӕр ӕнкъард дӕн...", "— Мӕнӕн мӕ бон дӕ хӕццӕ гъазун нӕ и, — загъта робас.", "- Ӕз ӕрмахур нӕ дӕн. — А!"], "p": 478}, {"t": "text", "c": ["Бахатир кӕнӕ, — загъта Минкъий принц."], "p": 479}, {"t": "text", "c": ["Фал, рагъудигӕнгӕй, бафарста:"], "p": 480}, {"t": "text", "c": ["— «Ӕрмахур» ба ци амонуй?"], "p": 481}, {"t": "text", "c": ["— Ду ардигон нӕ дӕ, — загъта робас, — ци агорис?"], "p": 482}, {"t": "text", "c": ["— Адӕни агорун, — загъта Минкъий принц.", "— «Ӕрмахур» ци амонуй?"], "p": 483}, {"t": "text", "c": ["— Адӕнмӕ, — загъта робас, — ес топпитӕ ӕма кӕнунцӕ цауӕн.", "Е хъӕбӕр гъигӕдаруни хуасӕ и. Кӕркитӕ дӕр дарунцӕ."], "p": 484}, {"t": "text", "c": ["Е сӕ царди еунӕг медес ӕй.", "Ду кӕркитӕ агорис?"], "p": 485}, {"t": "text", "c": ["— Нӕ, — загъта Минкъий принц. — Ӕз ӕнбӕлттӕ агорун.", "«Ӕрмахур» ци амонуй?"], "p": 486}, {"t": "text", "c": ["— Е бунтон иронхгонд гъуддаг ӕй.", "Амонуй: «бастдзийнӕдтӕ аразун...»."], "p": 487}, {"t": "text", "c": ["— Бастдзийнӕдтӕ аразун?"], "p": 488}, {"t": "text", "c": ["- Мадта, - загъта робас.", "- Ду бал мӕнӕн сӕдӕ мин ӕндӕр минкъий биццеуей хузӕн еу минкъий биццеуӕй ӕндӕр неци ма дӕ.", "Ӕма ӕз дӕу гъӕуагӕ нӕ дӕн.", "Ду дӕр мӕн гъӕуагӕ нӕ дӕ. Ӕз дӕр дӕуӕн сӕдӕ мин робасей хузӕн еу робасӕй ӕндӕр неци дӕн.", "Фал мӕ ӕрмахур ку скӕнай, уӕд нӕ еу инней гъӕуагӕ уодзӕнӕй.", "Ду мӕнӕн еунӕг уодзӕнӕ а дуйнебӕл.", "Ӕз дӕр дӕуӕн еунӕг уодзӕнӕн а дуйнебӕл...", "— Лӕдӕрун дӕ райдӕдтон, — загъта Минкъий принц.", "— Ес еу деденӕг...ӕнгъӕлдӕн мӕ ӕрмахур скодта...", "- Ӕвӕдзи, - загъта робас.", "- Зӕнхӕбӕл берӕ цидӕртӕ фӕууинӕн ес..."], "p": 489}, {"t": "text", "c": ["— А! Е Зӕнхӕбӕл нӕ ’й, — загъта Минкъий принц."], "p": 490}, {"t": "text", "c": ["Робас цума устур цӕмӕдеси бафтудӕй:"], "p": 491}, {"t": "text", "c": ["— Ӕндӕр планети?"], "p": 492}, {"t": "text", "c": ["— Гъо."], "p": 493}, {"t": "text", "c": ["- Цауӕнгӕнгутӕ си ес, еци планети?"], "p": 494}, {"t": "text", "c": ["- Нӕййес."], "p": 495}, {"t": "text", "c": ["- Ци дессаг ӕй!", "Кӕркитӕ ба?"], "p": 496}, {"t": "text", "c": ["- Нӕгъ!"], "p": 497}, {"t": "text", "c": ["— Неци ес ӕнаййепп а дуйнебӕл, — ниууолӕфтӕй робас."], "p": 498}, {"t": "text", "c": ["Удта нӕуӕгӕй раздахтӕй ӕ гъудимӕ: - Мӕ цард еци еухузон хӕссуй.", "Ӕз кӕркитӕбӕл цауӕн кӕнун, адӕн ба мӕнбӕл цауӕн кӕнунцӕ.", "Кӕркитӕ еугур дӕр еухузон ӕнцӕ, адӕн дӕр еугур дӕр еухузон ӕнцӕ.", "Уотемӕй еуминкъий сгъигӕ ун.", "Фал мӕ ӕрмахур ку скӕнай, уӕд мӕ цард цума хорӕй байдзаг уодзӕнӕй.", "Дӕ къахдзӕфтӕ дин ӕртасдзӕнӕн ӕндӕртӕй.", "Ӕндӕр еске къахдзӕфтӕ мӕ зӕнхи бунмӕ ледзун кӕнунцӕ.", "Дӕууонтӕ ба мӕ музыки хузӕн цъасӕй ӕндӕмӕ хондзӕнцӕ.", "Удта, кӕсай!", "Уинис дӕлӕ мӕнӕуи будуртӕ?", "Ӕз къӕбӕр нӕ хуӕрун.", "Мӕнӕн мӕнӕуӕ неци пайда ӕй. Мӕнӕуи будуртӕ мӕ зӕрди неци ӕрӕфтуйун кӕнунцӕ. Ӕма е ӕнкъарддзийнади хуасӕ ‘й!", "Фал дӕуӕн дӕ сӕригъунтӕ сугъзӕрийнӕхуз ӕнцӕ.", "Ӕма мӕ ӕрмахур ку скӕнай, уӕд дессаги хуарз уодзӕнӕй!", "Сугъзӕрийнӕхуз ка райсуй, еци мӕнӕуӕ мин дӕу мӕ зӕрдӕбӕл ӕрлӕуун кӕндзӕнӕй.", "Ӕма бауарздзӕнӕн мӕнӕуи медӕгӕ думги сӕбар-субур...", "Робас нигъгъос ӕй ӕма берӕ рӕстӕг фӕккастӕй Минкъий принцмӕ: — Дӕ хуарзӕнхӕй ... ӕрмахур мӕ скӕнӕ! — загъта робас."], "p": 501}, {"t": "text", "c": ["— Бӕргӕ хъӕбӕр мӕ фӕндуй, — дзуапп равардта Минкъий принц, — фал мин берӕ рӕстӕг нӕййес.", "Мӕн ма гъӕуй берӕ ӕнбӕлттӕ иссерун ӕма берӕ цидӕртӕ базонун."], "p": 502}, {"t": "text", "c": ["— Базонӕн ес, ӕрмӕст ӕрмахур ке скӕнай, уомӕн, — загъта робас.", "—Адӕнӕн рӕстӕг нӕ бал ес ести базонунмӕ.", "Уӕйӕгӕнгутӕй балхӕнунцӕ цӕттӕ дзаумӕуттӕ.", "Фал ӕнбӕлттӕ ка уӕйӕ кӕнуй, уӕхӕн уӕйӕгӕнгутӕ нӕййес, ӕма уомӕ гӕсгӕ адӕнӕн ӕнбӕлттӕ нӕ бал ес.", "Кӕд дӕ ӕнбал гъӕуй, уӕд мӕ сӕрмахур кӕнӕ."], "p": 503}, {"t": "text", "c": ["— Ӕма уой туххӕй ци бакӕнун гъӕуй? — сдзурдта Минкъий принц."], "p": 504}, {"t": "text", "c": ["- Гъӕуй хъӕбӕр бухсон ун, - дзуапп равардта робас.", "— Раздӕр бал сбаддзӕнӕ мӕнӕй минкъий фалдӕр, мӕнӕ атӕ, кӕрдӕгбӕл.", "Ӕз дӕмӕ фӕрсмӕ кӕсдзӕнӕн, ду ба маци дзорӕ.", "Нихас кӕрӕдзей балӕдӕрунмӕ хъори хуасӕй ӕндӕр неци ’й."], "p": 505}, {"t": "text", "c": ["Фал дӕ бон уодзӕнӕй алли бон дӕр мӕнмӕ еуминкъий хӕстӕгдӕр ӕрбабадун...", "Дуккаг бон Минкъий принц фӕстӕмӕ еци рауӕнмӕ ӕрбацудӕй."], "p": 506}, {"t": "text", "c": ["— Хуӕздӕр адтайдӕ, ардӕмӕ еци-еу рӕстӕг ку цӕуисӕ, уӕд, - загъта робас. - Зӕгъӕн, фӕсарӕфтӕ цуппар сахаттемӕ ку цӕуай, уӕд ӕртӕ сахаттемӕй фӕстӕмӕ амондгун кӕнун райдайдзӕнӕн.", "Цӕйбӕрцӕ де ’рбацӕуни афонӕ хӕстӕгдӕр уа, уойбӕрцӕ мӕхе амондгундӕрӕй ӕнкъардзӕнӕн.", "Цуппар сахаттебӕл ба тухсун ӕма катай кӕнун райдайдзӕнӕн: амонди аргъ базондзӕнӕн! Фал алли афӕнтти ку цӕуай, уӕд ӕз некӕд зондзӕнӕн, мӕ зӕрдӕ кӕци сахатмӕ ӕрцӕттӕ кӕнон, уой...", "Еу фӕткӕ си гъӕуй.", "— Фӕткӕ ба ци ’й? — бафарста Минкъий принц."], "p": 507}, {"t": "text", "c": ["- Е дӕр бунтон иронхуати ка байзадӕй, уӕхӕн гъуддаг ӕй, - загъта робас."], "p": 508}, {"t": "text", "c": ["- Уой фӕрци еу бон хецӕн кӕнуй иннӕ бонӕй, еу сахат - иннемӕй.", "Зӕгъӕн, мӕ цауӕнгӕнгутӕмӕ ес уӕхӕн фӕткӕ.", "Цуппӕрӕни фӕккафунцӕ гъӕуи кизгутти хӕццӕ.", "Уомӕ гӕсгӕ цуппӕрӕн замманай бон ӕй!", "Сауӕнгӕ сӕндӕнтти уӕнгӕ бахъӕртун.", "Цауӕнгӕнгутӕ кӕдфӕнди ку кафионцӕ, уӕд бӕнттӕ еугур дӕр еухузон адтайонцӕ, ӕма мин уолӕфуни бон ӕппундӕр н’ адтайдӕ."], "p": 509}, {"t": "text", "c": ["Уотемӕй Минкъий принц робаси сӕрмахур кодта.", "Ӕма Минкъий принцӕн ӕ цӕуни афонӕ ку ӕрхӕстӕг ӕй:"], "p": 510}, {"t": "text", "c": ["— А! - бакодта робас -..."], "p": 511}, {"t": "text", "c": ["Ӕз кӕугӕ кӕндзӕнӕн.", "— Е дӕу фуд ӕй — загъта Минкъий принц, — мӕ зӕрдӕ дин зин нӕ загъта, фал дӕу бафӕнд ’адтӕй, цӕмӕй дӕ сӕрмахур кӕнон, е ...", "— Бӕгудӕр, - загъта робас."], "p": 512}, {"t": "text", "c": ["— Фал нур ба кӕугӕ кӕндзӕнӕ! — загъта Минкъий принц."], "p": 513}, {"t": "text", "c": ["— Бӕгудӕр, - загъта робас."], "p": 514}, {"t": "text", "c": ["— Мадта си неци рамбулдтай!"], "p": 515}, {"t": "text", "c": ["— Рамбулдтон. — загъта робас. — Мӕнӕуи тӕмӕнӕй игурд ӕнкъарӕнтӕ. Удта бафтудта:"], "p": 517}, {"t": "text", "c": ["- Цо, нӕуӕгӕй бабӕй ӕркӕсӕ мӕтӕг деденгутӕмӕ.", "Балӕдӕрдзӕнӕ, дӕ мӕтӕг дӕуӕн а дуйнебӕл еунӕг ке ӕй, уой.", "Фӕстӕмӕ мин хуӕрзбон зӕгъунмӕ раздӕхдзӕнӕ, ӕма дин еу сосӕгдзийнадӕ балӕвар кӕндзӕнӕн."], "p": 518}, {"t": "text", "c": ["Минкъий принц рандӕ ’й мӕтӕг деденгутӕмӕ нӕуӕгӕй ӕркӕсунмӕ."], "p": 519}, {"t": "text", "c": ["— Сумах ӕппундӕр н’ айтӕ мӕ деденӕги хузӕн, сумах бал нур ма неци айтӕ, — загъта син Минкъий принц.", "— Неке ма уӕ сӕрмахур кодта, удта сумах дӕр неке ма сӕрмахур кодтайтӕ.", "Сумахайтӕ, мӕ робасциуавӕр адтӕй, уӕхӕнттӕ.", "Е адтӕй сӕдӕ мин ӕндӕр робасей хузӕн еу робас.", "Фал си ӕз мӕхецӕн скодтон ӕнбал, ӕма мин нур а дуйней еунӕг ӕй."], "p": 520}, {"t": "text", "c": ["Ӕма мӕтӕг деденгутӕ хъӕбӕр фӕкъкъӕндзӕстуг ӕнцӕ."], "p": 521}, {"t": "text", "c": ["— Рӕсугъд айтӕ, фал афтед айтӕ, — загъта ма син Минкъий принц.", "— Сумах сӕрбӕл рамӕлӕн нӕййес.", "Ке зӕгъун ӕй гъӕуй, хумӕтӕг бӕлццон адӕймаг мӕ деденӕги дӕр сумах хузӕн фенгъӕлдзӕнӕй.", "Фал е мӕнӕн сумахӕй еугуремӕй дӕр ахсгиагдӕр ӕй, уомӕн ӕма ӕз уобӕл кодтон дон. Уомӕн ӕма ӕз уобӕл ивардтон агъодӕ.", "Уомӕн ӕма ӕз уой бааууон кӕнинӕ ӕмбӕрзӕнӕй. Уомӕн ӕма ин ӕз ӕ къудуркӕлмити рамардтон, гӕлӕботӕ рауадзуни туххӕй ма си ци дууӕ ӕви ӕртӕ ниууагътон, уонӕй фӕстӕмӕ.", "Уой туххӕй ӕма ӕз уомӕ игъустон, гъӕститӕ ку кӕнидӕ, кенӕ ӕхецӕй ӕппӕлгӕ ку кӕнидӕ, кенӕ ба хатгай ӕхе ку нигъгъос кӕнидӕ, уӕд дӕр.", "Уой туххӕй ӕма е мӕн мӕтӕг ӕй.", "Ӕма Минкъий принц ӕрбаздахтӕй робасмӕ."], "p": 522}, {"t": "text", "c": ["- Хуарзӕй байзайӕ, - загъта ин."], "p": 523}, {"t": "text", "c": ["— Рӕствӕндаг уо, — загъта робас."], "p": 524}, {"t": "text", "c": ["— Мӕнӕ дин мӕ сосӕгдзийнадӕ.", "Хуӕрз хумӕтӕг ӕй: уиндӕуй ӕрмӕст зӕрдӕй.", "Медау цӕстӕй фӕууинӕн нӕййе."], "p": 525}, {"t": "text", "c": ["— Медау цӕстӕй фӕууинӕн нӕййе, — рафӕлхатт кодта Минкъий принц, цӕмӕй аци гъуди ӕ зӕрдӕбӕл бадара. — Дӕ деденӕгбӕл ци рӕстӕг схарз кодтай, е ‘й кӕнуй уотӕ ахсгиаг."], "p": 527}]}