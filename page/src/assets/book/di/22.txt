{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XXII", "p": 529}, {"t": "text", "c": ["— Мӕ деденӕгбӕл ци рӕстӕг схарз кодтон...— дзурдта Минкъий принц, цӕмӕй аци гъуди ӕ зӕрдӕбӕл бадара. — Адӕн феронх кодтонцӕ еци ӕцӕгдзийнадӕ, — загъта робас. — Фал ӕй ду гъӕуама ма феронх кӕнай. Ӕрмахур ке скӕнай, уобӕл цӕргӕбонти дзуаппдӕттӕг фӕууис.", "Ду дӕ мӕтӕгбӕл дзуаппдӕттӕг дӕ..."], "p": 529}, {"t": "text", "c": ["— Ӕз мӕ мӕтӕгбӕл дзуаппдӕттӕг дӕн... — фӕлхатт кодта Минкъий принц, цӕмӕй аци гъуди ӕ зӕрдӕбӕл бадара..."], "p": 530}, {"t": "text", "c": ["— Дӕ бон хуарз, — загъта Минкъий принц."], "p": 532}, {"t": "text", "c": ["- Дӕ бон хуарз, - дзуапп равардта ӕфсӕнвӕндаги фатгӕс."], "p": 533}, {"t": "text", "c": ["— Ци косис ами? — бафарста Минкъий принц."], "p": 534}, {"t": "text", "c": ["— Ӕз бӕлццонти къуаргӕйттӕ кӕнун, мингай алли къуари дӕр, — загъта фатгӕс.", "— Ка сӕ ласуй, еци поездтӕ ӕрветун, уӕд — рахез ӕрдӕмӕ, уӕд — галеу ӕрдӕмӕ."], "p": 535}, {"t": "text", "c": ["Ӕрвнӕрӕгау гӕбар-губургӕнгӕ, рохскалгӕ экспресс фенкъусун кодта фатгӕси будкӕ."], "p": 536}, {"t": "text", "c": ["— Хъӕбӕр тагъд кӕнунцӕ, — сдзурдта Минкъий принц.", "— Ци агорунцӕ?"], "p": 537}, {"t": "text", "c": ["— Локомотивтӕрӕг ӕй ӕхуӕдӕг дӕр нӕ зонуй, — дзуапп равардта фатгӕс."], "p": 538}, {"t": "text", "c": ["Ӕма бабӕй дуккаг рохскалгӕ экспресс гӕбар- губургӕнгӕ разугъгъутт ласта иннердӕмӕ."], "p": 539}, {"t": "text", "c": ["- Нуредӕгӕ фӕстӕмӕ здӕхунцӕ? - бафарста Минкъий принц."], "p": 540}, {"t": "text", "c": ["— Ӕндӕртӕ ’нцӕ, — загъта фатгӕс.", "— Фиццӕгти бунатмӕ ка цӕуй, етӕ."], "p": 541}, {"t": "text", "c": ["- Кӕми адтӕнцӕ, уоми сӕ зӕрдӕмӕ нӕ цудӕй?"], "p": 542}, {"t": "text", "c": ["- Адӕймаг кӕми фӕууй, уоми ӕ зӕрдӕмӕ некӕд фӕццӕуй, — загъта фатгӕс."], "p": 543}, {"t": "text", "c": ["Ранӕрдӕй ӕртиккаг рохскалгӕ экспресс."], "p": 544}, {"t": "text", "c": ["- Фиццаг бӕлццонти фӕдбӕл цӕунцӕ? - бафарста Минкъий принц."], "p": 545}]}