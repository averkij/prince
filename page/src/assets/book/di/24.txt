{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XXIV", "p": 554}, {"t": "text", "c": ["— Ӕма ци аразгӕ ’й еци фӕндзай ӕртӕ минуттемӕй?"], "p": 554}, {"t": "text", "c": ["— Ке ци фӕндуй, уой си аразуй."], "p": 555}, {"t": "text", "c": ["«Мӕн, — ӕхе нимӕр загъта Минкъий принц, — фӕндзай ӕртӕ минутти харз кӕнун ку багъудайдӕ, уӕд сабургай цудайнӕ сауӕдони ’рдӕмӕ...»."], "p": 556}, {"t": "text", "c": ["Ӕдзӕрӕг рауӕн авари ку скодтон, уӕдӕй нурмӕ цудӕй ӕстӕймаг бон, ӕма базаргӕнӕги хабӕрттӕмӕ ӕз игъустон, ци фӕстаг дони хупп ма мӕмӕ байзадӕй, уой ниуазгӕй."], "p": 557}, {"t": "text", "c": ["— Бӕргӕ! — сдзурдтон ӕз Минкъий принцмӕ, — цӕмӕдессаг ӕнцӕ дӕ имисуйнӕгтӕ, фал ӕз нӕ ма сцалцӕг кодтон мӕ хуӕдтӕхӕг, ци баниуазон, е мин нӕ бал ес, ӕма ӕз дӕр хъӕбӕр амондгун адтайнӕ, мӕ бон сабургай сауӕдони ’рдӕмӕ цӕун ку адтайдӕ, уӕд!"], "p": 558}, {"t": "text", "c": ["— Ме ’нбал робас, — райдӕдта Минкъий принц...", "— Мӕ лимӕн лӕггаг, робаси кой си нӕ бал ес!"], "p": 559}, {"t": "text", "c": ["— Цӕмӕн нӕ?"], "p": 560}, {"t": "text", "c": ["— Уомӕн ӕма ӕдонугӕй рамӕлдзинан...", "Мӕ дзурди медес мин нӕ балӕдӕрдтӕй, загъта:"], "p": 561}, {"t": "text", "c": ["— Мӕлгӕ дин ку уа, уӕддӕр хуарз ӕй, ӕнбал дин ке адтӕй, е.", "Ӕз хъӕбӕр зӕрдирай дӕн робас ӕнбал мин ке адтӕй, уомӕй...", "«Уавӕри тӕссагдзийнадӕ ӕ сӕр нӕ ахӕссуй, - рагъуди кодтон ӕз.", "- Некӕд ин фӕууй нӕ стонг, нӕ ӕдонуг."], "p": 562}, {"t": "text", "c": ["Хори тунӕй ин еуминкъий дӕр фагӕ ’й...».", "Фал Минкъий принц мӕмӕ ӕрбакастӕй ӕма мин мӕ гъудийӕн дзуапп равардта:"], "p": 563}, {"t": "text", "c": ["- Ӕз дӕр ӕдонуг дӕн... байагорӕн цъай...", "Ӕз мӕ къох рарӕуигътон: ци зундӕй ес ӕгӕрон ӕдзӕрӕг рауӕни зӕрдаййевӕй цъай агорӕн?", "Уӕддӕр рараст ан."], "p": 564}, {"t": "text", "c": ["Еу цалдӕр сахатти фӕццудан ӕнӕдзоргӕй. Ӕрӕхсӕвӕи, ӕма стъалутӕ фӕззиндтӕнцӕ.", "Ӕз тӕвдӕ кодтон мӕ фур ӕдонугӕй ӕма стъалутӕ цума фуни уидтон.", "Минкъий принци дзурдтӕ нӕ цудӕнцӕ мӕ сӕрӕй:"], "p": 565}, {"t": "text", "c": ["- Мадта ду дӕр ӕдонуг фӕууис? - байфарстон ӕз."], "p": 566}, {"t": "text", "c": ["Фал мин е мӕ фарстайӕн дзуапп нӕ равардта. Ӕрмӕст загъта:"], "p": 567}, {"t": "text", "c": ["— Дон зӕрди дӕр багъӕуй...", "Ӕ дзуапп ин нӕ балӕдӕрдтӕн, фал нигъгъос дӕн...", "Хуарз зудтон, фарстатӕ дӕттун имӕ ке нӕ гъӕуй, уой."], "p": 568}, {"t": "text", "c": ["Бафӕлладӕй. Ӕрбадтӕй.", "Ӕ фарсмӕ мӕхе ӕруагътон.", "Минкъий принц сдзурдта:", "— Стъалутӕ рӕсугъд ӕнцӕ, зингӕ нӕмӕ ка нӕ кӕнуй, еу уӕхӕн деденӕги фӕрци..."], "p": 569}, {"t": "text", "c": ["— Уобӕл дзурд дӕр нӕййес, - дзуапп равардтон ӕз.", "Ӕма мӕйи рохсмӕ ӕнӕдзоргӕй кастан зменси дагътӕмӕ."], "p": 570}, {"t": "text", "c": ["— Зменсбудур рӕсугъд ӕй, — бафтудта Минкъий принц..."], "p": 571}, {"t": "text", "c": ["Ӕма е ӕцӕгӕйдӕр уотӕ адтӕй. Зменсбудур рагӕй дӕр мӕ зӕрдӕмӕ цудӕй.", "Зменси рагъбӕл бадис.", "Неци уинис."], "p": 572}, {"t": "text", "c": ["Неци игъосис.", "Ӕма уӕддӕр ӕдзӕм итигъдади цидӕр тӕмӕнтӕ калуй...", "— Зменсбудури е рӕсугъд кӕнуй, ӕма кӕмидӕр цъай ке римӕхсуй...", "Фӕссах дӕн: ӕвеппайди балӕдӕрдтӕн зменси еци тӕмӕнкалди сосӕг нисанеуӕг.", "Минкъий биццеу ма ку адтӕн, уӕд цардтӕн еу рагон хӕдзари, ӕма си, куд дзурдтонцӕ, уотемӕй адтӕй хӕзна нигӕд.", "Ке зӕгъун ӕй гъӕуй, уой иссерун некӕд некӕмӕн бантӕстӕй, ка’й зонуй, ӕма ’й агоргӕ дӕр некӕд неке кодта."], "p": 573}, {"t": "text", "c": ["Фал уоци хӕзнай хабар хӕдзарӕбӕл ӕфтудта алӕмӕти игакӕ.", "Мӕ хӕдзарӕ ӕ зӕрди арфи римахста сосӕгдзийнадӕ... — Уотӕ ’й, — загътон Минкъий принцӕн, — хӕдзарӕбӕл цӕуа дзубанди, стъалутӕбӕл ӕви зменсбудурбӕл, рӕсугъд цӕй фӕрци ӕнцӕ, уомӕн цӕстӕй фӕууинӕн нӕййес."], "p": 574}, {"t": "text", "c": ["— Ӕхцӕуӕн мин ӕй, — загъта Минкъий принц, — мӕ робаси хӕццӕ арази ке дӕ, е."], "p": 575}]}