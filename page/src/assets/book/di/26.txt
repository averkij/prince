{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XXVI", "p": 614}, {"t": "text", "c": ["— А! — сдзурдтон имӕ — ӕз уомӕй тӕрсун, ӕма... Фал мӕ е бауорӕдта:"], "p": 614}, {"t": "text", "c": ["— Нур ду гъӕуама дӕ куст кӕнай.", "Гъӕуама фӕстӕмӕ фӕццӕуай дӕ машинӕмӕ.", "Ӕз дӕмӕ ами ӕнгъӕлмӕ кӕсдзӕнӕн.", "Ӕриздӕхӕ исон изӕр...", "Фал неци фӕннифсгундӕр дӕн.", "Робас мӕ зӕрдӕбӕл лӕудтӕй.", "Фӕккӕунӕй тӕссаг ӕй еуминкъий, кӕд ӕма дӕхе ӕрмахур кӕнун бауагътай, уӕд..."], "p": 615}, {"t": "text", "c": ["Цъаййи цори адтӕй рагон дорамад горени ихӕлддзӕгтӕ.", "Иннӕ бон изӕрӕй мӕ кустӕй фӕстӕмӕ ку ’рбацудтӕн, уӕд идардӕй фӕууидтон мӕ Минкъий принци горени сӕрбӕл бадгӕй, ӕ къӕхтӕ дӕлӕмӕ ӕруагъта, уотемӕй.", "Фегъустон ин ӕ дзурд:"], "p": 617}, {"t": "text", "c": ["— Нӕ бал ӕй гъуди кӕнис, мадта? Е ӕгириддӕр ами н ’адтӕй! Цидӕр ӕндӕр гъӕлӕс ин равардта дзуапп ӕнӕмӕнгӕй, уомӕн ӕма Минкъий принц ӕ нихмӕ сдзурдта:"], "p": 619}, {"t": "text", "c": ["— Гъо! Гъо! Еци бон ӕй, фал а уоци рауӕн нӕ ’й...", "Ӕз хӕстӕгдӕр бацудтӕн горени ’рдӕмӕ.", "Неке ма уидтон, неке ма игъустон.", "Фал бабӕй Минкъий принц нӕуӕгӕй кӕмӕдӕр сдзурдта:"], "p": 620}, {"t": "text", "c": ["— ...Ӕнӕмӕнгӕй. Фӕууиндзӕнӕ, зменсӕбӕл мӕ фӕдтӕ кӕми райдайунцӕ, уой.", "Гъӕудзӕнӕй дӕ ӕрмӕст уоми мӕнмӕ бангъӕлмӕ кӕсун.", "Ахсӕви уоми уодзӕнӕн."], "p": 621}, {"t": "text", "c": ["Инсӕй метри ма мӕ гъудӕй горенмӕ, уӕддӕр неци ма уидтон."], "p": 622}, {"t": "text", "c": ["Минкъий принц ба фӕстӕдӕр нӕуӕгӕй сдзурдта:"], "p": 623}, {"t": "text", "c": ["- Дӕ марг хуарз ӕй?", "Берӕ гъезӕмарӕ кӕнун мӕ нӕ бауадздзӕнӕ, уобӕл дӕ зӕрдӕ дарис?"], "p": 624}, {"t": "text", "c": ["Ӕз ӕрлӕудтӕн, мӕ зӕрдӕ сунгӕг ӕй, фал уӕддӕр неци ма лӕдӕрдтӕн."], "p": 625}, {"t": "text", "c": ["— Нур ба рандӕ уо, — загъта Минкъий принц,... мӕн фӕндуй дӕлӕмӕ ӕрхезун! Уӕд мӕхуӕдӕг дӕр мӕ цӕстингас горени бунмӕ ӕруагътон ӕма фесхъиудтӕн!"], "p": 626}, {"t": "text", "c": ["Адтӕй си, ӕртин секундмӕ лӕги ка маруй, уоци бор хелӕгутӕй еу, ӕ сӕр Минкъий принци ’рдӕмӕ здӕхт, уотемӕй.", "Фӕссӕмӕлигъдтӕн, ливор мӕ дзиппити агоргӕй, фал мӕ къӕхти гъӕрмӕ хелагӕ сабургай рафӕд кодта зменси, мӕлдзой дони тагау, ӕма рӕудзӕнг-дзӕнг кӕнгӕй ӕнӕ талф-тулфӕй ӕрбайсафтӕй дорти хсӕн.", "Хуарз ӕма афойнадӕбӕл бахъӕрдтӕн горени цормӕ ӕма мӕ гъӕбеси фелвастон Минкъий принци."], "p": 627}, {"t": "text", "c": ["Ӕ цӕсгон адтӕй метау уорс-уорсид. - А ба ма ци хабар ӕй!"], "p": 628}, {"t": "text", "c": ["Нур ба хелӕгути хӕццӕ дзорис! Райхалдтон ин ӕ еударон сугъзӕрийнӕхуз хъурбӕттӕн."], "p": 629}, {"t": "text", "c": ["Рацъифӕ ин кодтон ӕ тӕнуадӕлттӕ, дон ин рахупп кӕнун кодтон. Нецӕбӕл бал ӕй ӕууӕндтӕн бафӕрсун. Уӕззау каст мӕмӕ скодта, ӕ къохтӕ мин мӕ бӕрзӕйбӕл ӕрбатухта.", "Ӕнкъардтон ӕ зӕрдӕ куд гупп-гупп кодта, уой."], "p": 630}, {"t": "text", "c": ["Раст топпдзӕф мӕлӕг цъеуи зӕрдау.", "Сдзурдта мӕмӕ: — Ӕхцӕуӕн мин ӕй, дӕ машинӕн ци гъудӕй, уой ке ссердтай. Нур дӕ бон уодзӕнӕй дӕ хӕдзарӕмӕ раздӕхун...", "— Цӕмӕй ӕй базудтай!"], "p": 632}, {"t": "text", "c": ["Ӕз ба ма ин зӕгъуйнаг адтӕн, мӕ куст ӕнӕнгъӕлӕги ке фӕррӕстмӕ ‘й, уой!"], "p": 633}, {"t": "text", "c": ["Неци дзуапп равардта мӕ фарстайӕн, фал бафтудта:"], "p": 634}, {"t": "text", "c": ["— Ӕз дӕр абони мӕхемӕ цӕун... Удта ӕнкъардӕй: - Е берӕ идарддӕр ӕй... е берӕ зиндӕр ӕй...", "Ӕнкъардтон, цидӕр ӕнахур гъуддаг ке цӕуй, уой.", "Мӕ гъӕбеси ‘й нилхъивтон минкъий сабийау, ӕма мӕмӕ уӕддӕр уотӕ кастӕй, цума раст сӕрисӕфӕнмӕ хаудтӕй ӕма ‘й бауорамунмӕ мӕ бон неци адтӕй ...", "Ӕ уӕззау цӕстингас хъӕбӕр идард кӕмидӕр дзӕгъӕлтӕ кодта:"], "p": 637}, {"t": "text", "c": ["— Ес мӕмӕ дӕ фус.", "Ес мӕмӕ уоци фусӕн къоппӕг. Удта ма мӕмӕ ес цъотта...", "Ӕма уоци ӕнкъардӕй ӕ медбилти бахудтӕй."], "p": 638}, {"t": "text", "c": ["Ӕз берӕ фенгъӕлмӕ кастӕн.", "Ӕнкъардтон, минкъийгай ке фӕгъгъар кӕнуй, уой."], "p": 639}, {"t": "text", "c": ["— Мӕ минкъий хӕлар, фӕттарстӕ...", "Фӕттарстӕй, гъай-гъайдӕр!", "Фал фӕлмӕн бахудтӕй:"], "p": 640}, {"t": "text", "c": ["— Аци изӕр хъӕбӕрдӕр фӕттӕрсдзӕнӕн...", "Нӕуӕгӕй бабӕй мӕ зӕрдӕ бауазал ӕй, ӕнӕрцӕугӕ кӕмӕн н ‘адтӕй, уоци ӕбуалгъ бӕллӕхи ӕнкъарӕнӕй.", "Ӕма балӕдӕрдтӕн, аци худт ке некӕд бал фегъосдзӕнӕн, уоци гъудийӕн ке нӕ фӕразун, уой.", "Зменсбудури астӕу мин сауӕдони хузӕн адтӕй."], "p": 641}, {"t": "text", "c": ["— Мӕ минкъий хӕлар, куд ходис, уой фегъосун ма мӕ фӕндуй... Фал мин е загъта:"], "p": 642}, {"t": "text", "c": ["— Ахсӕвӕ афӕй сӕнхӕст уодзӕнӕй.", "Ме стъалу ниллӕудзӕнӕй, раст фарӕ кӕми ӕрхаудтӕн, уоци бунати сӕрмӕ...", "— Мӕ минкъий хӕлар, етӕ еугур дӕр - хелаги хабар, стъалуй хӕццӕ фембӕлд, ӕвӕдзи, фудфунтӕ ‘нцӕ... Фал е неци дзуапп равардта мӕ фарстайӕн."], "p": 643}, {"t": "text", "c": ["Загъта мин:"], "p": 644}, {"t": "text", "c": ["— Уиндӕуй ӕрмӕст зӕрдӕй..."], "p": 645}, {"t": "text", "c": ["— Уотӕ ‘й...", "— Деденӕги хабари хузӕн.", "Кӕмидӕр стъалубӕл ци деденӕг ес, уой ку уарзай, уӕд адгинӕн кӕсдзӕнӕ ӕхсӕвигон арвмӕ. Стъалутӕбӕл сӕ еугуребӕл дӕр деденгутӕ ес. — Уотӕ ‘й... — Е дӕр уоци дони хабар куд адтӕй, уотӕ. Ци дон мин равардтай баниуазунмӕ, е музыки хузӕн адтӕй, цалх ӕма бӕттӕни фӕрци... гъуди ма ‘й кӕнис... хуӕрзадӕ адтӕй. - Уотӕ ‘й...", "— Кӕсдзӕнӕ ӕхсӕвигон стъалутӕмӕ.", "Мӕнон ӕгӕр минкъий ӕй, ӕма дин ӕй фӕууинун кӕнун мӕ бон нӕ и.", "Ӕма е хуӕздӕрӕн ӕй.", "Ме стъалу дӕуӕн уодзӕнӕй стъалутӕй еу.", "Уотемӕй ду уарздзӕнӕ стъалутӕмӕ сӕ еугуремӕ дӕр кӕсун...", "Етӕ еугур дӕр уодзӕнӕнцӕ де ’нбӕлттӕ. Удта ма дин ӕз лӕвар бакӕндзӕнӕн ...", "Нӕуӕгӕй ниххудтӕй."], "p": 648}, {"t": "text", "c": ["— О, мӕ минкъий хӕлар, куд дин уарзун дӕ худтмӕ игъосун!"], "p": 649}, {"t": "text", "c": ["- Е дин уодзӕнӕй мӕ лӕвар... е уодзӕнӕй, мӕнӕ дони хабар куд адтӕй, уотӕ...", "— Ци зӕгъунмӕ гъавис?"], "p": 650}, {"t": "text", "c": ["— Стъалутӕ алкӕмӕ еухузон нӕ кӕсунцӕ.", "Бӕлццӕнттӕн стъалутӕ фӕндагамонгутӕ ‘нцӕ. Иннетӕн рохси фтаутӕй ӕндӕр неци ‘нцӕ.", "Ӕртиккӕгтӕн, ахургӕндтӕ ка ‘нцӕ, уонӕн проблемитӕ ‘нцӕ. Мӕ бизнесменӕн ба — сугъзӕринттӕ. Фал уоци стъалутӕ еугур дӕр ӕдзӕм ӕнцӕ.", "Дӕуӕн ба уодзӕнӕй, ӕппундӕр ка некӕмӕн ес, уӕхӕн стъалутӕ.", "— Ци зӕгъунмӕ гъавис?"], "p": 653}, {"t": "text", "c": ["- Ӕхсӕвигон цид арвмӕ ку скӕсай, уӕд дӕмӕ уотӕ кӕсдзӕнӕй, цума стъалутӕ еугур дӕр ходгӕ кӕнунцӕ, уой туххӕй ӕма ӕз уоци стъалутӕй еуебӕл цӕрдзӕнӕн, ӕз уоци стъалутӕй еуебӕл ходдзӕнӕн.", "Дӕуӕн уодзӕнӕй, ходун ка зонуй, уӕхӕн стъалутӕ!"], "p": 654}, {"t": "text", "c": ["Ӕма бабӕй нӕуӕгӕй ниххудтӕй."], "p": 655}, {"t": "text", "c": ["- Ӕма дӕ зӕрдӕ ку нӕ бал реса (зӕрди рист еуафонӕ ӕрсабур уй), уӕд боз уодзӕнӕ, мӕ хӕццӕ ке базонгӕ дӕ, уомӕй.", "Ду ӕдзох дӕр уодзӕнӕ ме нбал.", "Бӕлдзӕнӕ мӕ хӕццӕ раходунмӕ.", "Ӕма хатгай байгон кӕндзӕнӕ дӕ къӕразгӕ, уотӕ, дӕ зӕрди дзӕбӕхӕн...", "Ӕма де нбӕлттӕ дес кӕндзӕнӕнцӕ, арвмӕ кӕсгӕй куд ходис, уой уингӕй. Уӕд син ду зӕгъдзӕнӕ: «0, стъалутӕ мӕн алкӕддӕр ходун фӕккӕнунцӕ!».", "Ӕма дӕ етӕ гъӕлабӕл банимайдзӕнӕнцӕ.", "Уӕхӕн цӕхгун гъазӕн миуӕ дин сараздзӕнӕн ӕз... Ӕма бабӕй нӕуӕгӕй ниххудтӕй."], "p": 657}, {"t": "text", "c": ["— Е уодзӕнӕй, цума дин стъалути бӕсти, ходун ка зонуй, берӕ уӕхӕн минкъий дзӕнгӕргутӕ балӕвар кодтон, уой хузӕн ... Нӕуӕгӕй бабӕй ниххудтӕй.", "Удта бабӕй ӕрӕнкъард ӕй."], "p": 658}, {"t": "text", "c": ["— Ахсӕвӕ... ду фӕлтау... ма ’рбацо."], "p": 659}, {"t": "text", "c": ["— Нӕ дӕ ниууадздзӕнӕн еунӕгӕй. — Гъезӕмарӕгӕнӕги хузӕ мин уодзӕнӕй... еуминкъий мин мӕлӕг уоди хузӕ уодзӕнӕй. Уотӕ уодзӕнӕй. Ма ’рбацо уони фӕууинунмӕ. Нецӕмӕн гъӕуй... — Нӕ дӕ ниууадздзӕнӕн."], "p": 662}, {"t": "text", "c": ["Фал е катай кодта. — Ӕз дин уотӕ зӕгъун... хелагӕмӕ гӕсгӕ дӕр. Хуарз нӕ ’й, ку дӕбӕл фӕххуӕца... Хелӕгутӕ фудзӕрдӕ ‘нцӕ. Сӕ зӕрди дзӕбӕхӕн фӕххуӕцун дӕр зонунцӕ... - Нӕ дӕ ниууадздзӕнӕн. Фал цӕмӕйдӕр фӕннифсгундӕр ӕй:"], "p": 666}, {"t": "text", "c": ["— Раст зӕгъун гъӕуй, дуккаг хуӕстӕн син марг нӕ фагӕ кӕнуй ...", "Уоци ӕхсӕвӕ Минкъий принц куд рандӕ ’й, уой нӕ бафеппайдтон. Ӕнӕсибирттӕй фӕццидӕр ӕй.", "Ку ‘й баййафтон, цудӕй федарӕй, тагъд къахдзӕфтӕй. Ӕрмӕст бакодта:"], "p": 667}, {"t": "text", "c": ["- А! Ами дӕ... Ӕма мин мӕ къохбӕл ӕрхуӕстӕй.", "Фал бакатай кодта:"], "p": 669}, {"t": "text", "c": ["— Раст нӕ кӕнис.", "Зин дин уодзӕнӕй.", "Марди хузӕн уодзӕнӕн, фал е ӕцӕг нӕ уодзӕнӕй ... Ӕз неци дзурдтон. — Лӕдӕрис ӕй. Е ӕгӕр идард ӕй. Аци бауӕр фӕххӕссун мӕ бон нӕ ’й. Ӕгӕр уӕззау ӕй."], "p": 671}, {"t": "text", "c": ["Ӕз неци дзурдтон."], "p": 672}, {"t": "text", "c": ["— Фал е уодзӕнӕй, цума бӕласӕ ӕ зӕронд цъарӕ рагӕлста, уоййау.", "Уоми ӕвгъайуагӕй неци ес, зӕронд цъӕртти... Ӕз неци дзурдтон. Еуминкъий фӕннифссаст ӕй.", "Фал ма уӕддӕр еу тухфӕлварӕн скодта:"], "p": 674}, {"t": "text", "c": ["— Е дӕ зӕрдӕмӕ хъӕбӕр фӕццӕудзӕнӕй.", "Ӕз дӕр кӕсдзӕнӕн стъалутӕмӕ. Стъалутӕ еугур дӕр уодзӕнӕнцӕ изгӕхуӕрд цалхгин цъаййау.", "Стъалутӕ мин еугур дӕр дардзӕнӕнцӕ дон...", "Ӕз неци дзурдтон."], "p": 675}, {"t": "text", "c": ["— Е уӕхӕн ходӕг уодзӕнӕй ӕма!", "Дӕумӕ уодзӕнӕй фондзсӕдӕ милиуан дзӕнгӕрӕги, мӕнмӕ ба уодзӕнӕй фондзсӕдӕ милиуан сауӕдони...", "Ӕма е дӕр неци бал сдзурдта, уомӕн ӕма кӕугӕ кодта...", "— Ами и.", "Бамӕуадзӕ еунӕгӕй еу къахдзӕф ракӕнун. Ӕма ӕрбабадтӕй, уомӕн ӕма тӕрсгӕ кодта. Сдзурдта ма:"], "p": 678}]}