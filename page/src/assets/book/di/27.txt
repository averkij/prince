{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XXVII", "p": 680}, {"t": "text", "c": ["— Зонис... мӕ деденӕг... ӕз уобӕл дзуаппдӕттӕг дӕн!", "Е ба уӕхӕн ӕнӕхъаурӕ ‘й!", "Ӕма уотӕ ӕнӕхийнӕ ‘й!", "Цуппар синдземӕй ӕндӕр ибӕл неци ес дуйней ӕхе багъӕуай кӕнунмӕ...", "Ӕз ӕрбадтӕн, уомӕн ӕма мӕ мӕ къӕхтӕ нӕ бал уорӕдтонцӕ.", "Минкъий принц сдзурдта: — Гъе уотӕ...", "Фӕцӕй...", "Еуминкъий ма радууердӕмӕ кодта, удта фестадӕй.", "Еу къахдзӕф ракодта."], "p": 680}, {"t": "text", "c": ["Мӕ бон фезмӕлун дӕр н ‘адтӕй.", "Ӕ фадигъоли цори арвицӕхӕрау бор ферттивдӕй уӕлдай ӕндӕр неци фӕззиндтӕй. Еу усмӕ райзадӕй ӕнӕзмӕлгӕй.", "Гъӕр нӕ никкодта.", "Удта ӕрхаудтӕй, сабургай, бӕласӕ куд фӕххауй, уотӕ."], "p": 681}, {"t": "text", "c": ["Ӕнӕ унӕрӕй, зменсӕбӕл...", "Нур ӕхсӕз анзи рацудӕй...", "Некӕд ма радзурдтон аци хабар. Ме ’нбӕлттӕ мӕ сӕрӕгасӕй ку фӕууидтонцӕ, уӕд хъӕбӕр бацийнӕ кодтонцӕ.", "Ӕз ба ӕнкъард адтӕн, фал син дзурдтон: «Фур фӕлладӕй уотӕ дӕн...».", "Нур еуминкъий мӕ зӕрдӕ фӕффедар ӕй... Гъома... бунтон нӕ ма.", "Фал, зонун ӕй, ӕ планетӕмӕ раздахтӕй, уомӕн ӕма ин боницъӕхтӕбӕл ӕ бауӕр не ссердтон.", "Уотӕ уӕззау бауӕр дӕр н ’адтӕй... Ӕма ӕхсӕвигонти уарзун стъалутӕмӕ игъосун. Цума фондзсӕдӕ милиуан дзӕнгӕрӕги ’нцӕ...", "Фал ма си еу дессаги гъуддаг дӕр ес: цъотта ку схузӕ кодтон Минкъий принцӕн, уӕд ми цъоттайӕн бӕттӕн схузӕ кӕнун феронх ӕй!"], "p": 684}, {"t": "text", "c": ["Ӕма Минкъий принцӕн фусбӕл цъотта бакӕнун ӕ бон некӕд бауодзӕнӕй.", "Ӕма уӕд мӕхе бафӕрсун: «Ци ’рцудӕй цума ӕ планети?", "Каи зонуй, кӕд фус деденӕг бахуардта...»."], "p": 685}, {"t": "text", "c": ["Хатт мӕхецӕн фӕззӕгъун: «Нӕ, неци хузи, нӕ!", "Минкъий принц алли ӕхсӕвӕ дӕр ӕ деденӕг ӕмбӕрзуй авгин агъодӕй ӕма дзӕбӕх ӕ цӕстӕ даруй ӕ фусмӕ...».", "Уӕд мӕ зӕрдӕ байрайуй.", "Ӕма стъалутӕ дӕр еугур дӕр фӕлмӕн фӕхходунцӕ."], "p": 686}, {"t": "text", "c": ["Иннӕ хатт ба мӕхецӕн фӕззӕгъун: «Адӕймагӕй еу хатт гъуддаг ку феронх уа, уӕд е дӕр фагӕ ’й!"], "p": 687}, {"t": "text", "c": ["Феронх кодта еу изӕр авгин агъодӕ ӕрӕмбӕрзун, кенӕ фус райервазтӕй ӕхсӕвигон...».", "Уӕд дзӕнгӕргутӕ еугур дӕр раййевунцӕ цӕстисугтӕй!..", "Устур сосӕгдзийнадӕ ес уоми.", "Куд мӕнӕн, уотӕ сумахӕн дӕр, Минкъий принци ка уарзуй, уонӕн, аци дуйней алцидӕр раййевдзӕнӕй, еу фус, зонгӕ дӕр ке нӕ кӕнӕн, е, еу рауӕн, ка ин ци зонуй, кӕми, ку бахуӕра кенӕ ку нӕ бахуӕра еу деденӕг..."], "p": 688}, {"t": "text", "c": ["Скӕсетӕ арвмӕ. Бафӕрсетӕ уӕхе: фус деденӕг бахуардта ӕви нӕ? Ӕма фӕууиндзинайтӕ, алцидӕр куд раййевдзӕнӕй...", "Ӕма устуртӕй еунӕг дӕр некӕд балӕдӕрдзӕнӕй, е цӕййасӕ ахсгиаг гъуддаг ӕй, уой!"], "p": 689}, {"t": "text", "c": ["А ӕй, мӕнмӕ гӕсгӕ, дуйней тӕккӕ рӕсугъддӕр ӕма тӕккӕ ӕнкъарддӕр пейзаж.", "Раздӕри фарсбӕл пейзажи хӕццӕ еу ӕй, фал ма ’й нӕуӕгӕй еу хатт схузӕ кодтон сумахӕн дзӕбӕхдӕр фӕууинун кӕнунмӕ.", "Аци рауӕн Минкъий принц сӕмбалдӕй Зӕнхӕбӕл, уой фӕсте ба тари дӕр ардигӕй фӕцӕй."], "p": 690}, {"t": "text", "c": ["Ӕркӕсетӕ лӕмбунӕг аци пейзажмӕ, цӕмӕй уӕ нифс уа, Африкӕмӕ зменсбудурмӕ ку бахауайтӕ, уӕд ӕй ке базондзинайтӕ, уомӕй.", "Ӕма уин абӕлти цӕугӕ ку фӕууа, уӕд уи корун, тагъд ма кӕнетӕ, еуминкъий бангъӕлмӕ кӕсетӕ стъалуй тӕккӕ бунмӕ!", "Ӕма уӕмӕ сабий ку ’рбацӕуа, ходгӕ ку кӕна, сугъзӕрийнӕ сӕригъунтӕ ин ку уа, уӕ фарстатӕн уин дзуапп ку нӕ дӕтта, уӕд уайтагъддӕр базондзинайтӕ, ка ӕй, уой.", "Ӕма уӕд, уӕ хуарзӕнхӕй! Ма мӕ ниууадзетӕ атӕ ӕнкъардӕй: тагъд мӕмӕ ниффинсетӕ, фӕстӕмӕ ке ’рӕздахтӕй, уой..."], "p": 691}]}