{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "IV", "p": 71}, {"t": "text", "c": ["Мӕнмӕ алцидӕр уотӕ минкъий ӕй ӕма! Удта, цума фенкъард ӕй, уотемӕй бафтудта:"], "p": 72}, {"t": "text", "c": ["— Дӕ къӕхтӕ дӕ курдӕмӕ хӕссунцӕ, уордӕмӕ идард фӕццӕуӕн нӕййес..."], "p": 73}, {"t": "text", "c": ["Уотемӕй базудтон дуккаг хъӕбӕр ахсгиаг гъуддаг: ӕ райгурӕн планетӕ хӕдзарӕй айдагъдӕр еуминкъий устурдӕр ке адтӕй!"], "p": 74}, {"t": "text", "c": ["Еци хабарбӕл ӕз неци уойбӕрцӕ бадес кодтон.", "Ӕз хуарз зудтон, нӕнттӕ кӕбӕл исивардтонцӕ — Зӕнхӕ, Юпитер, Марс, Бонвӕрнон, еци устур планетити фӕсте ма ке ес сӕдӕгай ӕндӕртӕ, хаттӕй-хатт уӕхӕн минкъийтӕ, ӕма сӕ телескопӕй дӕр зинтӕй фӕууинӕн ес.", "Астроном еци планетитӕй ескӕци ку байгон кӕнуй, уӕд ибӕл номи бӕсти исивӕруй номер.", "Исхонуй ӕй, зӕгъӕн, «астероид 3251»."], "p": 75}, {"t": "text", "c": ["Мӕнӕн ес уӕзгӕ ӕфсонӕ уотӕ гъуди кӕнунмӕ, цума Минкъий принц ци планетӕй ӕрбафтудӕй, е ӕй астероид Б 612.", "Еци астероид ӕрмӕст еунӕг хатт 1909 анзи телескопӕй бафеппайдта еу туркаг астроном."], "p": 76}, {"t": "text", "c": ["Е уӕд е ссирди туххӕй исаразта устур равдист Астрономий ӕхсӕнадӕмон конгресси.", "Фал ибӕл неке баууӕндтӕй, ӕ уӕледарӕсмӕ гӕсгӕ.", "Устуртӕ уотӕ ‘нцӕ."], "p": 77}, {"t": "text", "c": ["Астероид Б 612 амон- дӕн туркаг дикта- тор равардта бар- дзурд, цӕмӕй ӕ адӕн, мӕлӕти тӕрхони та- сӕй, райдайонцӕ евро- паг дарӕс дарун.", "Астро- ном нӕуӕгӕй исаразта равдист 1920 анзи, аци хатт бустӕги элегантон дарӕси.", "Ӕма уӕд еугур дӕр ӕ хӕццӕ исарази ӕнцӕ."], "p": 78}, {"t": "text", "c": ["Астероид Б 612 туххӕй уин аци листӕг хабӕрттӕ ке ракодтон ӕма ма уин сауӕнгӕ ӕ номер дӕр ке раргом кодтон, е устурти туххӕй ӕй.", "Устуртӕ цифритӕ уарзунцӕ.", "Нӕуӕг ӕнбали кой син ку кӕнай, уӕд дӕ ести ахсгиаг гъуддагӕй некӕд бафӕрсдзӕнӕнцӕ.", "Некӕд зӕгъдзӕнӕнцӕ уотӕ: «Циуавӕр ӕй ӕ гъӕлӕси азӕлд?", "Цӕмӕй гъазун уарзуй?", "Гӕлӕботӕ ӕмбурд кӕнуй ӕви нӕ?».", "Фӕрсдзӕнӕнцӕ дӕ: «Ци карӕн ӕй?"], "p": 79}, {"t": "text", "c": ["Цал ӕнсувӕри ин ес?", "Цӕйбӕрцӕ ласуй?", "Цӕйбӕрцӕ миздӕ есуй ӕ фидӕ?».", "Ӕма сӕмӕ ӕрмӕст уой фӕсте уотӕ фӕккӕсуй, цума адӕймаги хуарз базудтонцӕ.", "Устуртӕн уотӕ ку зӕгъай: «Фӕууидтон рӕсугъд хӕдзарӕ, мӕтӕгхузӕ агоридорӕй амад, ӕ къӕрӕзгитӕбӕл геран- деденгутӕ, ӕ сӕрбӕл ба бӕлӕутӕ...», уӕд уонӕн еци хӕдзарӕ сӕ цӕститӕбӕл нӕ рауайдзӕнӕй.", "Уонӕн гъӕуй уотӕ зӕгъун: «Фӕууидтон сӕдӕ мин франки аргъ хӕдзарӕ». Уӕд фӕккӕндзӕнӕнцӕ: «Ци рӕсугъд ӕй!».", "Мадта син уотӕ ку зӕгъай: «Минкъий принц ӕцӕгӕйдӕр ке адтӕй, уомӕн бӕлвурдгӕнӕнтӕ ‘нцӕ, зӕрдесгӕ ке адтӕй, ходгӕ ке кодта ӕма ‘й фус ке гъудӕй, етӕ.", "Еске фус ку гъӕуа, уӕд е бӕлвурд кӕнуй, еци ескейӕн ӕнӕ ун ке нӕййес, уой», уӕд етӕ сӕ усхъитӕбӕл исхуӕцдзӕнӕнцӕ ӕма дӕ сувӕллонӕй дардзӕнӕнцӕ!", "Фал син уотӕ ку зӕгъай: «А ци планетӕй ӕрбафтудӕй, е ӕй астероид Б 612», уӕд дӕбӕл баууӕнддзӕнӕнцӕ ӕма дӕ исуӕгъдӕ кӕндзӕнӕнцӕ сӕ фарстатӕй."], "p": 80}, {"t": "text", "c": ["Етӕ уӕхӕнттӕ ‘нцӕ.", "Уой туххӕй сӕмӕ мӕстгун кӕнун нӕ гъӕуй.", "Сувӕллӕнттӕ устуртӕн гъӕуама хъӕбӕр хатиргӕнагӕ уонцӕ."], "p": 81}, {"t": "text", "c": ["Фал мах, цард ка лӕдӕруй, етӕ, мах, ке зӕгъун ӕй гъӕуй, номертӕ нецӕмӕ дарӕн!"], "p": 82}]}