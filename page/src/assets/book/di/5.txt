{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "V", "p": 85}, {"t": "text", "c": ["Ӕз аци уацау фӕлтау райдайинӕ алӕмӕттаг аргъауи хузи.", "Фӕлтау зӕгъинӕ: «Цардӕй ӕма адтӕй кӕддӕр еу Минкъий принц. Е цардӕй, ӕхецӕй айдагъ еуминкъий устурдӕр ка ‘дтӕй, уӕхӕн планети, ӕма ‘й гъудӕй ӕнбал...».", "Цард ка лӕдӕруй, уонӕмӕ уотӕ ӕцӕгдӕр фӕккӕсидӕ. Уой туххӕй, ӕма мӕ нӕ фӕндуй, мӕ киунугӕ мин уӕлӕнгай кӕститӕ кӕнонцӕ, уой.", "Мӕн хъӕбӕр уӕззау ӕнкъарӕнти бафтаунцӕ аци имисуйнӕгтӕ.", "Нур ӕхсӕз анзи рацудӕй, ме ’нбал ӕ фуси хӕццӕ мӕнӕй ку рандӕй, уобӕл.", "Кӕд ин ӕз ами ӕ сорӕт саразунбӕл фӕлварун, уӕд е уомӕн, цӕмӕй ӕй ма феронх кӕнон.", "Ӕнкъарддзийнадӕ ‘й е — ӕнбали феронх кӕнун.", "Алкӕмӕн нӕ фӕууй ӕнбал.", "Гӕнӕн ес, ӕма ӕз дӕр, цифритӕй уӕлдай кӕмӕ неци мӕтӕ ес, еци устурти хузӕн исуон."], "p": 85}, {"t": "text", "c": ["Хуарӕнти къоппӕг ӕма къариндӕстӕ дӕр ма уой туххӕй балхӕдтон.", "Хъӕбӕр зин ӕй мӕ кари нӕуӕгӕй хузӕ кӕнун райдайун, дӕ цӕргӕбонти боай ӕндагӕрдигӕй ӕма медӕгӕрдигӕй уӕлдай схузӕ кӕнун, ӕхсӕзанздзудӕй, ку нецибал бавзарай, уӕд!", "Ӕз, ӕнӕмӕнгӕ, архайдзӕнӕн, мӕ бон ци ӕй, уомӕй, цӕмӕй сорӕттӕ оригиналти хузӕн фулдӕр уонцӕ.", "Фал мин бантӕса, еци нифс мӕмӕ ӕнхӕст нӕййес.", "Еу хузӕ рауайуй, иннӕ ба хузӕнон ӕнгӕс нӕ фӕууй.", "Асӕ ӕвдесгӕй дӕр еуминкъий фӕррӕдуйун.", "Еу рауӕн Минкъий принц ӕгӕр устур ӕй, иннӕ рауӕн ба ӕгӕр минкъий.", "Дузӕрдуг кӕнун ӕ дарӕси хузӕбӕл дӕр.", "Гъе уотемӕй архайун алихузи, ку си ести рауайуй, ку нӕ.", "Рӕдуйдзӕнӕн ахсгиагдӕр листӕг гъуддӕгти дӕр.", "Фал мин е барст фӕууӕд.", "Ме нбал мин некӕд неци лӕдӕрун кодта.", "Ка ’й зонуй, кӕд мӕ ӕхе хузӕн ӕнгъалдта.", "Фал ӕз, гъулӕггагӕн, къоппити медӕгӕ ци фустӕ ес, уони уинунмӕ нӕ арӕхсун.", "Ӕз, ӕвӕдзи, еуминкъий устурти хузӕн дӕн."], "p": 86}, {"t": "text", "c": ["Фӕззӕронд кӕнун, ӕнгъӕлдӕн.", "Али бон дӕр нӕуӕг ести базонинӕ ӕ планети туххӕй, куд си рацудӕй, ӕ балци куд адтӕй, уонӕй.", "Ӕлвӕсгай, ӕ гъуди ӕй куд хаста, уотӕ ӕ хабӕрттӕ ӕргомдӕр кодтонцӕ."], "p": 88}, {"t": "text", "c": ["Уотемӕй ӕртиккаг бон базудтон баобабти хӕццӕ баст драми хабар. Аци хатт дӕр бабӕй гъуддаг рауадӕй фуси ‘фсонӕй, уомӕн ӕма мӕ Минкъий принц, цума устур гурусхи бацудӕй, уотӕ ӕвеппайди бафарста:"], "p": 89}, {"t": "text", "c": ["- Ӕцӕг ӕй, фустӕ къотӕртӕ ке хуӕрунцӕ, е?"], "p": 90}, {"t": "text", "c": ["— Гъо."], "p": 91}, {"t": "text", "c": ["Ӕцӕг."], "p": 92}, {"t": "text", "c": ["— А-а, е мӕ зӕрдӕмӕ цӕуй.", "Ӕз ӕй нӕ балӕдӕрдтӕн, уотӕ ахсгиаг цӕмӕн адтӕй, фустӕ къотӕртӕ хуӕрунцӕ ӕви нӕ, е."], "p": 93}, {"t": "text", "c": ["Фал Минкъий принц ма бафтудта:"], "p": 94}, {"t": "text", "c": ["— Мадта уӕд баобабтӕ дӕр хуӕрунцӕ?"], "p": 95}, {"t": "text", "c": ["Ӕз балӕдӕрун кодтон Минкъий принцӕн, баобабтӕ къотӕртӕ ке н’ӕнцӕ, фал аргъауӕни асӕ бӕлӕстӕ, ӕма ӕнӕгъӕнӕ пилӕргъау дӕр ку ‘рбакӕна ӕ хӕццӕ, уӕддӕр еунӕг баобаб дӕр ӕнӕгъӕнӕй бахуӕрун сӕ бон не суодзӕнӕй."], "p": 96}, {"t": "text", "c": ["Пилти ӕргъауи туххӕй гъуди Минкъий принцмӕ ходӕг фӕккастӕй:", "— Кӕрӕдзей сӕрбӕл сӕ исӕвӕрун багъудайдӕ..."], "p": 97}, {"t": "text", "c": ["Удта курухонхузӕй бафтудта:"], "p": 98}, {"t": "text", "c": ["— Баобабтӕ раздӕр, цалинмӕ не сирӕзунцӕ, уӕдмӕ минкъийтӕ фӕуунцӕ.", "— Е уотӕ и, фал дӕу цӕмӕн уотӕ фӕндуй, ӕма дӕ фустӕ минкъий баобабтӕ хуӕронцӕ?"], "p": 99}, {"t": "text", "c": ["— Мадта куд! - равардта мин е дзуапп, цума дзубанди бунтон бӕлвурд гъуддагбӕл цудӕй, уотӕ."], "p": 100}, {"t": "text", "c": ["Мӕн ба багъудӕй мӕ зунди тухӕ еугурӕй дӕр ӕрбамбурд кӕнун, гъуддаг цӕй медӕгӕ и, уой балӕдӕруни туххӕй."], "p": 101}, {"t": "text", "c": ["Минкъий принци планети, иннӕ планетити хузӕн, задӕй хуарз кӕрдӕгутӕ ӕма лӕгъуз кӕрдӕгутӕ.", "Уомӕ гӕсгӕ си адтӕй хуарз кӕрдӕгути хуарз муггӕгтӕ ӕма лӕгъуз кӕрдӕгути лӕгъуз муггӕгтӕ.", "Фал муггӕгтӕн фӕууинӕн нӕййес: римӕхстӕй фӕффунӕй кӕнунцӕ зӕнхи буни, цалинмӕ си ескӕцийӕн ӕ сӕрмӕ райгъал уни гъуди не ‘рцӕуй, уӕдмӕ.", "Уӕд ӕхе исивазуй ӕма, раздӕр ӕфсӕрмигӕнгӕй, хормӕ сдаруй минкъий ӕвӕлмас ӕвзарӕ.", "Мӕйболги кенӕ мӕтӕг деденӕги ӕвзарӕ ку уа, уӕд уадзӕ ӕма ӕхецӕн ирӕза.", "Фал дзубанди лӕгъуз зайӕгойбӕл ку цӕуа, уӕд ӕй уайтагъд стонун гъӕуй, куддӕр рабӕрӕг уа, уотӕ.", "Минкъий принци планети дӕр адтӕй ӕбуалгъ муггӕгтӕ... адтӕнцӕ баобаби муггӕгтӕ."], "p": 102}, {"t": "text", "c": ["Планети зӕнхӕ си байдзаг ӕй.", "Ӕма еунӕг баобаб дӕр фӕззиндтӕй, уӕд имӕ афойнадӕбӕл ку нӕ фӕййарӕхсай, уӕд си некӕд бал фӕййервӕздзӕнӕ.", "Байахӕссуй ӕнӕгъӕнӕ планетӕ дӕр.", "Ӕрхункъитӕ ’й кӕнуй ӕ уедӕгтӕй.", "Ӕма планетӕ ӕгӕр минкъий ку фӕууй, баобабтӕ ба ӕгӕр берӕ, уӕд ӕй фӕйнердӕмӕ ратонунцӕ."], "p": 103}, {"t": "text", "c": ["«Е фӕткӕвӕрди фарста ӕй - дзурдта мин фӕстӕдӕр Минкъий принц.", "— Сӕумӕй дӕхе ку нихснай, уӕд планетӕ гъӕуй бӕстон бафснайун.", "Дӕхецӕн гъӕуама кӕнай рӕстӕгӕй-рӕстӕгмӕ баобабтӕ тонуни зин, куддӕр син мӕтӕг деденгути къотӕртӕй рартасуни амал фӕууа, уотӕ: уони хӕццӕ хъӕбӕр ӕнгӕс фӕуунцӕ нӕуӕгдзудӕй.", "Аци кустӕн ӕ еугӕндзондзийнадӕй стухсуй адӕймаг, фал ӕнӕуой хъӕбӕр ӕнцон ӕй»."], "p": 104}]}