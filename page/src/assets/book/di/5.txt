{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "V", "p": 87}, {"t": "text", "c": ["Фӕззӕронд кӕнун, ӕнгъӕлдӕн.", "Али бон дӕр нӕуӕг ести базонинӕ ӕ планети туххӕй, куд си рацудӕй, ӕ балци куд адтӕй, уонӕй.", "Ӕлвӕсгай, ӕ гъуди ӕй куд хаста, уотӕ ӕ хабӕрттӕ ӕргомдӕр кодтонцӕ."], "p": 88}, {"t": "text", "c": ["Уотемӕй ӕртиккаг бон базудтон баобабти хӕццӕ баст драми хабар.", "Аци хатт дӕр бабӕй гъуддаг рауадӕй фуси ‘фсонӕй, уомӕн ӕма мӕ Минкъий принц, цума устур гурусхи бацудӕй, уотӕ ӕвеппайди бафарста:"], "p": 89}, {"t": "text", "c": ["- Ӕцӕг ӕй, фустӕ къотӕртӕ ке хуӕрунцӕ, е?"], "p": 90}, {"t": "text", "c": ["— Гъо."], "p": 91}, {"t": "text", "c": ["Ӕцӕг."], "p": 92}, {"t": "text", "c": ["— А-а, е мӕ зӕрдӕмӕ цӕуй.", "Ӕз ӕй нӕ балӕдӕрдтӕн, уотӕ ахсгиаг цӕмӕн адтӕй, фустӕ къотӕртӕ хуӕрунцӕ ӕви нӕ, е."], "p": 93}, {"t": "text", "c": ["Фал Минкъий принц ма бафтудта:"], "p": 94}, {"t": "text", "c": ["— Мадта уӕд баобабтӕ дӕр хуӕрунцӕ?"], "p": 95}, {"t": "text", "c": ["Ӕз балӕдӕрун кодтон Минкъий принцӕн, баобабтӕ къотӕртӕ ке н’ӕнцӕ, фал аргъауӕни асӕ бӕлӕстӕ, ӕма ӕнӕгъӕнӕ пилӕргъау дӕр ку ‘рбакӕна ӕ хӕццӕ, уӕддӕр еунӕг баобаб дӕр ӕнӕгъӕнӕй бахуӕрун сӕ бон не суодзӕнӕй."], "p": 96}, {"t": "text", "c": ["Пилти ӕргъауи туххӕй гъуди Минкъий принцмӕ ходӕг фӕккастӕй:", "— Кӕрӕдзей сӕрбӕл сӕ исӕвӕрун багъудайдӕ..."], "p": 97}, {"t": "text", "c": ["Удта курухонхузӕй бафтудта:"], "p": 98}, {"t": "text", "c": ["— Баобабтӕ раздӕр, цалинмӕ не сирӕзунцӕ, уӕдмӕ минкъийтӕ фӕуунцӕ.", "— Е уотӕ и, фал дӕу цӕмӕн уотӕ фӕндуй, ӕма дӕ фустӕ минкъий баобабтӕ хуӕронцӕ?"], "p": 99}, {"t": "text", "c": ["— Мадта куд! - равардта мин е дзуапп, цума дзубанди бунтон бӕлвурд гъуддагбӕл цудӕй, уотӕ."], "p": 100}, {"t": "text", "c": ["Мӕн ба багъудӕй мӕ зунди тухӕ еугурӕй дӕр ӕрбамбурд кӕнун, гъуддаг цӕй медӕгӕ и, уой балӕдӕруни туххӕй."], "p": 101}, {"t": "text", "c": ["Минкъий принци планети, иннӕ планетити хузӕн, задӕй хуарз кӕрдӕгутӕ ӕма лӕгъуз кӕрдӕгутӕ.", "Уомӕ гӕсгӕ си адтӕй хуарз кӕрдӕгути хуарз муггӕгтӕ ӕма лӕгъуз кӕрдӕгути лӕгъуз муггӕгтӕ.", "Фал муггӕгтӕн фӕууинӕн нӕййес: римӕхстӕй фӕффунӕй кӕнунцӕ зӕнхи буни, цалинмӕ си ескӕцийӕн ӕ сӕрмӕ райгъал уни гъуди не ‘рцӕуй, уӕдмӕ.", "Уӕд ӕхе исивазуй ӕма, раздӕр ӕфсӕрмигӕнгӕй, хормӕ сдаруй минкъий ӕвӕлмас ӕвзарӕ.", "Мӕйболги кенӕ мӕтӕг деденӕги ӕвзарӕ ку уа, уӕд уадзӕ ӕма ӕхецӕн ирӕза.", "Фал дзубанди лӕгъуз зайӕгойбӕл ку цӕуа, уӕд ӕй уайтагъд стонун гъӕуй, куддӕр рабӕрӕг уа, уотӕ.", "Минкъий принци планети дӕр адтӕй ӕбуалгъ муггӕгтӕ... адтӕнцӕ баобаби муггӕгтӕ."], "p": 102}, {"t": "text", "c": ["Планети зӕнхӕ си байдзаг ӕй.", "Ӕма еунӕг баобаб дӕр фӕззиндтӕй, уӕд имӕ афойнадӕбӕл ку нӕ фӕййарӕхсай, уӕд си некӕд бал фӕййервӕздзӕнӕ.", "Байахӕссуй ӕнӕгъӕнӕ планетӕ дӕр.", "Ӕрхункъитӕ ’й кӕнуй ӕ уедӕгтӕй.", "Ӕма планетӕ ӕгӕр минкъий ку фӕууй, баобабтӕ ба ӕгӕр берӕ, уӕд ӕй фӕйнердӕмӕ ратонунцӕ."], "p": 103}, {"t": "text", "c": ["«Е фӕткӕвӕрди фарста ӕй - дзурдта мин фӕстӕдӕр Минкъий принц.", "— Сӕумӕй дӕхе ку нихснай, уӕд планетӕ гъӕуй бӕстон бафснайун.", "Дӕхецӕн гъӕуама кӕнай рӕстӕгӕй-рӕстӕгмӕ баобабтӕ тонуни зин, куддӕр син мӕтӕг деденгути къотӕртӕй рартасуни амал фӕууа, уотӕ: уони хӕццӕ хъӕбӕр ӕнгӕс фӕуунцӕ нӕуӕгдзудӕй.", "Аци кустӕн ӕ еугӕндзондзийнадӕй стухсуй адӕймаг, фал ӕнӕуой хъӕбӕр ӕнцон ӕй»."], "p": 104}, {"t": "text", "c": ["Ӕма мин еубон баунаффӕ кодта дзӕбӕх хузӕ скӕнун, цӕмӕй махӕрдигон сувӕллӕнтти сӕрти дӕр аци гъуди арф бацӕуа."], "p": 105}, {"t": "text", "c": ["«Ескӕд балци ку фӕццӕуонцӕ, - дзурдта мин е, - уӕд син хъӕбӕр фенхус уодзӕнӕй.", "Еуӕй-еу хатт ести кустӕн фӕстӕдӕрмӕ фӕууадзӕн фӕууй, ӕнӕ зиан ӕрхӕсгӕй.", "Фал баобабтӕбӕл ку цӕуа дзурд, уӕд е алкӕддӕр бӕллӕх фӕууй.", "Ӕз зудтон, магоса кӕми цардӕй, еу уӕхӕн планетӕ.", "Ӕ цӕстӕ не ’рдардта ӕртӕ къотӕремӕ...».", "Ӕма Минкъий принци амундтитӕмӕ гӕсгӕ схузӕ кодтон еци планетӕ.", "Ӕз ӕппундӕр нӕ уарзун ескӕмӕн зунд амонун.", "Фал баобабтӕ цӕййасӕ тӕссаг ӕнцӕ, е уотӕ минкъий зундгонд ӕй, уотемӕй ба, ести астероидмӕ ка бадзӕгъӕл уа, уомӕн уойбӕрцӕ зианхӕссӕг ӕнцӕ, ӕма аци еунӕг хатт мӕхебӕл комдзӕуӕг цӕун.", "Зӕгъун: «Сувӕллӕнттӕ!", "Къӕрцгъос уотӕ баобабтӕмӕ!».", "Ӕма цӕмӕй ме ’нбӕлттӕн базонун кӕнон, рагӕй уонӕмӕ ӕма мӕнмӕ дӕр ка кӕсуй, ӕма сӕ фӕсонӕрхӕги дӕр ка н ‘адтӕй, еци фидбилизи хабар, уой туххӕй уойбӕрцӕ фӕуухери кодтон аци хузӕбӕл.", "Ци зонундзийнадӕ си дӕттун, е мӕ гъезӕмарӕн аккаг аргъ адтӕй.", "Ка’й зонуй, ӕма уӕхе бафӕрсдзинайтӕ: «Цума аци киунуги баобабтӕй уӕлдай егъау хузтӕ цӕмӕн нӕ ес?».", "Дзуапп хуӕрз хумӕтӕг ӕй: «Бафӕлвардтон сӕбӕл, фал мин нӕ рауадӕнцӕ».", "Баобабтӕ ку хузӕ кодтон, уӕд ба мин нифс лӕвардта, фӕстиат кӕнӕн ке нӕййес, еци гъуди."], "p": 106}]}