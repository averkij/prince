{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "XVI", "p": 105}, {"t": "text", "c": ["Ӕма мин еубон баунаффӕ кодта дзӕбӕх хузӕ скӕнун, цӕмӕй махӕрдигон сувӕллӕнтти сӕрти дӕр аци гъуди арф бацӕуа."], "p": 105}, {"t": "text", "c": ["«Ескӕд балци ку фӕццӕуонцӕ, - дзурдта мин е, - уӕд син хъӕбӕр фенхус уодзӕнӕй. Еуӕй-еу хатт ести кустӕн фӕстӕдӕрмӕ фӕууадзӕн фӕууй, ӕнӕ зиан ӕрхӕсгӕй.", "Фал баобабтӕбӕл ку цӕуа дзурд, уӕд е алкӕддӕр бӕллӕх фӕууй.", "Ӕз зудтон, магоса кӕми цардӕй, еу уӕхӕн планетӕ.", "Ӕ цӕстӕ не ’рдардта ӕртӕ къотӕремӕ...».", "Ӕма Минкъий принци амундтитӕмӕ гӕсгӕ схузӕ кодтон еци планетӕ.", "Ӕз ӕппундӕр нӕ уарзун ескӕмӕн зунд амонун. Фал баобабтӕ цӕййасӕ тӕссаг ӕнцӕ, е уотӕ минкъий зундгонд ӕй, уотемӕй ба, ести астероидмӕ ка бадзӕгъӕл уа, уомӕн уойбӕрцӕ зианхӕссӕг ӕнцӕ, ӕма аци еунӕг хатт мӕхебӕл комдзӕуӕг цӕун. Зӕгъун: «Сувӕллӕнттӕ! Къӕрцгъос уотӕ баобабтӕмӕ!».", "Ӕма цӕмӕй ме ’нбӕлттӕн базонун кӕнон, рагӕй уонӕмӕ ӕма мӕнмӕ дӕр ка кӕсуй, ӕма сӕ фӕсонӕрхӕги дӕр ка н ‘адтӕй, еци фидбилизи хабар, уой туххӕй уойбӕрцӕ фӕуухери кодтон аци хузӕбӕл. Ци зонундзийнадӕ си дӕттун, е мӕ гъезӕмарӕн аккаг аргъ адтӕй.", "Ка’й зонуй, ӕма уӕхе бафӕрсдзинайтӕ: «Цума аци киунуги баобабтӕй уӕлдай егъау хузтӕ цӕмӕн нӕ ес?».", "Дзуапп хуӕрз хумӕтӕг ӕй: «Бафӕлвардтон сӕбӕл, фал мин нӕ рауадӕнцӕ».", "Баобабтӕ ку хузӕ кодтон, уӕд ба мин нифс лӕвардта, фӕстиат кӕнӕн ке нӕййес, еци гъуди."], "p": 106}, {"t": "text", "c": ["О, Минкъий принц, уотемӕй дин ӕлвасгай базудтон дӕ минкъий ӕнкъард царди хабӕрттӕ.", "Берӕ рӕстӕг дин дӕхе ерхӕфсунӕн неци адтӕй, хорнигулди афони фӕлмӕндзийнадӕй ӕндӕр.", "Аци нӕуӕг хабар ба базудтон цуппӕрӕймаг бон сӕумӕй, уотӕ мин ку загътай:"], "p": 108}, {"t": "text", "c": ["— Хъӕбӕр уарзун хорнигулд.", "Цӕуӕн бакӕсӕн хорнигулдмӕ..."], "p": 109}, {"t": "text", "c": ["— Ӕма бангъӕлмӕ кӕсун гъӕуй..."], "p": 110}, {"t": "text", "c": ["— Бангъӕлмӕ кӕсун цӕмӕ?"], "p": 111}, {"t": "text", "c": ["— Бангъӕлмӕ кӕсун, цалинмӕ хор нигулун райдайа."], "p": 112}, {"t": "text", "c": ["Фиццаг дин адтӕй хъӕбӕр десхузӕ, удта дӕхебӕл ӕрхудтӕ. Ӕма мин загътай:"], "p": 113}, {"t": "text", "c": ["— Алкӕддӕр цума мӕхемӕ дӕн, уотӕ мӕмӕ фӕккӕсуй!"], "p": 114}, {"t": "text", "c": ["Ӕцӕгӕйдӕр ма. Алкедӕр ӕй зонуй, Еугонд Штатти ӕмбесбон ку фӕууй, уӕд Франци ба хор фӕннигулуй."], "p": 115}]}