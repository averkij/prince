{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "VIII", "p": 151}, {"t": "text", "c": ["— Милиуангай стъалутӕбӕл ци зубути еунӕг деденӕг ес, уой ка уарза, уомӕн е ӕнгъӕд ӕй, стъалутӕмӕ кӕсгӕй, амондгун унӕн.", "Ӕхецӕн фӕззӕгъуй: «Уоми кӕмидӕр ес мӕ деденӕг...». Фал ин ӕ деденӕг фус ку бахуӕра, уӕд ин еци хабар уодзӕнӕй, цума ӕвеппайди стъалутӕ еугур дӕр ниххустӕнцӕ, уоййау!", "Ӕма е дӕр ахсгиаг гъуддаг нӕ и!", "Ӕ бон дзорун нӕ бал адтӕй."], "p": 151}, {"t": "text", "c": ["Ӕвеппайди богъ- богъӕй никкудтӕй.", "Ӕрӕхсӕвӕ’й.", "Ӕз ниууагътон мӕ косӕнгӕрзтӕ.", "Куд нецӕййаг мӕмӕ фӕккастӕнцӕ мӕ дзӕбокӕ, мӕ лӕсгӕр, мӕ ӕдонуг ӕма мӕлӕт.", "Еу стъалубӕл, еу планетӕбӕл, мӕнонбӕл, Зӕнхӕбӕл адтӕй барӕвдаунгъӕуагӕ Минкъий принц!", "Мӕ гъӕбесмӕ ‘й исистон.", "Раузтон ӕй. Дзурдтон ин: «Ке уарзис, еци деденӕгӕн неци тас ӕй...", "Ӕз дин дӕ фусӕн цъотта схузӕ кӕндзӕнӕн... Ӕз дин дӕ деденӕги аллифарс кауӕ схузӕ кӕндзӕнӕн... Ӕз...»", "Ци дзурдтайнӕ, уой нӕ зудтон.", "Мӕхемӕ хъӕбӕр ӕнарӕхст кастӕн.", "Нӕ зудтон, кӕми ‘йбӕл фӕххуӕст уон, куд имӕ бахӕццӕ уон...", "Цӕстисугти бӕстӕ... е уотӕ сосӕг ӕй..."], "p": 152}, {"t": "text", "c": ["Еци деденӕги мин тагъд рӕстӕгмӕ хуӕздӕр базонун бантӕстӕй.", "Минкъий принци планети рагӕй дӕр задӕй хуӕрз хумӕтӕг деденгутӕ, уонӕбӕл айдагъ еу рӕнгъӕ адтӕй деденсифтӕ. Берӕ бунат нӕ ахӕстонцӕ, неке гъигӕ дардтонцӕ.", "Сӕумӕй фӕззинниуонцӕ кӕрдӕгути ӕхсӕн ӕма изӕрӕй байдуиуонцӕ.", "Фал еубон ба, ка ин ци зонуй, кӕцӕй ӕрбафтуйгӕ муггагӕй, равзурдӕй аци деденӕг, ӕма Минкъий принц ӕ цӕстӕ нӕбал иста иннӕ деденгути ӕвзарти хузӕн ка н ‘адтӕй, еци ӕвзарӕй.", "Уӕд та ма баобаби нӕуӕг муггаг ӕй.", "Фал къотӕр уайтагъддӕр хӕрдмӕ нӕ бал ирӕзтӕй, удта ибӕл фӕззиндтӕй деденӕги къубарӕ.", "Минкъий принц, еци ставд къубарӕмӕ кӕсгӕй, ӕнкъардта, уордигӕй цидӕр дессаг ке разиндзӕнӕй, уой. Фал деденӕг нур ма нӕ ма фӕцӕй ӕхе рӕсугъдтӕгонд ӕ минкъий цъӕх уати медӕгӕ.", "Бӕстон равзарӕ-бавзарӕ кодта ӕ хузтӕ.", "Гӕзӕмӕгай цӕттӕ кодта ӕ дарӕс, ӕ деденсифтӕ кӕрӕдзебӕл рабарӕ-бабарӕ кодта."], "p": 154}, {"t": "text", "c": ["Нӕ и фӕндадтӕй ӕндӕмӕ зир-зирагау ӕнцъулдтӕй ракӕсун. Уой фӕнд ’адтӕй дуйнемӕ ӕрмӕстдӕр ӕ рӕсугъддзийнади тӕмӕни разиннун.", "Мадта!", "Хъӕбӕр кокет адтӕй!", "Уотемӕй ибӕл ниддӕргъвӕтийнӕ ӕнцӕ ӕ дессаги фӕлунст цӕттӕгӕнӕн бӕнттӕ."], "p": 155}, {"t": "text", "c": ["Гъе уӕдта еусӕумӕ, раст хорискасти, ӕхе равдиста."], "p": 156}, {"t": "text", "c": ["Ӕма уотӕ бӕстон ӕхе ка фӕррӕвдзитӕ кодта, е, ӕ ком райвазгӕй, загъта:", "— Ох-х!", "Ци зинтӕй райгъал дӕн...", "Бахатир кӕнетӕ..."], "p": 157}, {"t": "text", "c": ["Мӕ сӕр ӕппундӕр фаст нӕ ма ‘й..."], "p": 158}, {"t": "text", "c": ["Минкъий принц фур дессагӕй ӕхебӕл фӕххуӕцун нӕ бафӕразта:", "— Ци рӕсугъд дӕ!"], "p": 159}, {"t": "text", "c": ["— Ӕцӕгӕй! — фӕлмӕн стуф скодта деденӕг. — Игургӕ дӕр хори хӕццӕ еу рӕстӕг ракодтон...", "Минкъий принц хуарз балӕдӕрдтӕй, деденӕг сӕ фур нимдтӕй ке н’адтӕй, уой, фал ӕ зӕрдӕмӕ уотӕ хъӕбӕр цудӕй!.. - Нур, куд кӕсун, уотемӕй сехуари афонӕ ‘й, — тагъд рӕстӕги бафеппайдта деденӕг, - дӕ хуарзӕнхӕй, мӕ кой ма мин бакӕнӕ... Ӕма Минкъий принц, хъӕбӕр фефсӕрми ӕй, уотемӕй байагурдта донпурфгӕнӕн кӕдзос дони хӕццӕ ӕма деденӕгӕн балӕггадӕ кодта."], "p": 162}, {"t": "text", "c": ["Уотемӕй, деденӕг рӕхги Минкъий принци ӕ хопъали уӕнгӕ скодта - разиндтӕй ӕнӕбон хъал ӕма тӕргайгӕнагӕ.", "Зӕгъӕн, еубон Минкъий принцӕн, ӕ цуппар синдзей кой кӕнгӕй, загъта:"], "p": 163}, {"t": "text", "c": ["- Тигртӕ дӕр ӕрбацӕуӕнтӕ, сӕ нихти хӕццӕ!"], "p": 164}, {"t": "text", "c": ["— Мӕ планети тигртӕ нӕййес, — загъта принц, — удта тигртӕ кӕрдӕг нӕ хуӕрунцӕ."], "p": 165}, {"t": "text", "c": ["- Ӕз кӕрдӕг нӕ дӕн, - фӕлмӕн дзуапп равардта деденӕг."], "p": 166}, {"t": "text", "c": ["- Бахатир кӕнӕ...", "— Ӕз тигртӕй ӕппундӕр нӕ тӕрсун, фал мӕ ДУУеРДӕмӕ думгӕ азари бафтауй.", "Неци ӕмбӕрзӕн дӕмӕ разиндзӕнӕй?"], "p": 167}, {"t": "text", "c": ["«Азар дууердӕмӕ думгӕй...Е зайӕгоййӕн ӕнамонддзийнадӕ ‘й, — загъта ӕхенимӕр Минкъий принц.", "— Аци деденӕг хумӕтӕг нӕ ’й...»"], "p": 168}, {"t": "text", "c": ["- Изӕрӕй мӕ агъодӕй ӕрӕмбӕрздзӕнӕ.", "Хъӕбӕр уазал уӕмӕ ‘й.", "Хуарз уӕмӕ нӕ ’й.", "Ӕз кӕцӕй ӕрцудтӕн, уоми...", "Фал фӕссах ӕй.", "Ардӕмӕ муггаги хузи ӕрбафтудӕй.", "Неци адтӕй ӕ бон зонун ӕндӕр дуйнети туххӕй.", "Балӕдӕрдтӕй, уӕхӕн ӕнӕхийнӕ сайд цӕттӕгӕнгӕй, ӕхе ӕгади бунатмӕ ке ‘руагъта ӕма еу-дууӕ хатти схуфтӕй, цӕмӕй Минкъий принц ӕ фуд балӕдӕра:"], "p": 169}, {"t": "text", "c": ["- Еци ӕмбӕрзӕн?..."], "p": 170}, {"t": "text", "c": ["— Цӕуйнаг имӕ адтӕн, фал мӕ хӕццӕ дзубанди кодтай!"], "p": 171}, {"t": "text", "c": ["Уӕд деденӕг хъӕбӕрдӕр ӕхе схуфӕг кодта, цӕмӕй Минкъий принц уӕддӕр ӕхе фур фӕсмонӕй бахуӕра, уой туххӕй."], "p": 172}, {"t": "text", "c": ["Минкъий принц ибӕл, кӕд ӕй ӕ уарзондзийнадӕ иннердӕмӕ аразта, уӕддӕр тагъд рӕстӕги райдӕдта дузӕрдуг кӕнун.", "Ӕ зӕрдӕмӕ арф райста уӕлӕнгай дзубандитӕ ӕма иссӕй хъӕбӕр ӕнамонд."], "p": 173}]}