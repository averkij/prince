{"head": [{"t": "h1", "c": "АРГЪАУ АВТОРИ ХУЗТИ ХÆЦЦÆ", "p": 0}, {"t": "h2", "c": "Минкъий принц", "p": 1}], "body": [{"t": "h2", "c": "IX", "p": 174}, {"t": "text", "c": ["— Нӕ имӕ гъудӕй игъосун, — еухатт мин дӕ зӕрдӕ- мӕ зӕрдӕ загъта Минкъий принц, — деденгутӕмӕ некӕд гъӕуй игъосун.", "Уонӕмӕ гъӕуй кӕсун ӕма ӕсмотун.", "Мӕ деденӕг ӕ хуӕрздӕф рахӕлеу кодта мӕ планетӕбӕл, фал ӕз нӕ зудтон уобӕл цийнӕ кӕнун. Еци нихти хабӕрттӕ мӕ уотӕ смӕстгун кодтонцӕ, уотемӕй ба мин мӕ зӕрдӕ гъӕуама фӕлмӕндӕр фӕккодтайуонцӕ...", "Ӕма ма мин басастӕй:"], "p": 174}, {"t": "text", "c": ["— Уӕд неци ма лӕдӕрдтӕн!", "Аргъ кӕнун ин гъудӕй ӕ гъуддӕгтӕмӕ гӕсгӕ, ӕ нихӕстӕмӕ гӕсгӕ нӕ, фал.", "Е мин лӕвар кодта ӕ хуӕрздӕф, срохс мин кодта мӕ цард.", "Некумӕ мӕ гъудӕй ледзун!", "Гъӕуама ин балӕдӕрдтайнӕ ӕ табедзӕ ӕ мӕгур сайӕнмиути аууон.", "Дедендгути зӕрди уагӕ раййев-баййевгӕнагӕ ‘й.", "Фал ӕз нур ма ӕгӕр ӕригон адтӕн, ӕма и уарзун нӕ базудтон."], "p": 175}, {"t": "text", "c": ["Уотӕ мӕмӕ кӕсуй, цума рацӕунӕн гъӕддаг мӕргъти фӕлхӕтӕнӕй спайда кодта.", "Ку цудӕй, еци сӕумӕ ӕ планетӕ бӕстон бафснайдта.", "Хуарз никкӕдзос кодта ӕ содзгӕ вулканти хъуртӕ.", "Адтӕй имӕ дууӕ содзгӕ вулкани.", "Етӕ ин хъӕбӕр агъаззаг адтӕнцӕ сӕумӕй сехуар рагъар кӕнунмӕ.", "Адтӕй ма имӕ еу хуст вулкан дӕр.", "Фал, ци нӕ фӕууй, зӕгъгӕ, хуст вулканӕн дӕр никкӕдзос кодта ӕ хъур. Вулкантӕн сӕ хъуртӕ кӕдзосгонд ку фӕуунцӕ, уӕд фӕссодзунцӕ сабур ӕма еугӕндзонӕй, ӕнӕ срӕмугъдтитӕй.", "Вулканти срӕмугъдтитӕ тохонай ала ку ссодза, уой хузӕн фӕуунцӕ.", "Ӕнӕмӕнгӕй, мах, зӕнхон адӕн, ӕгӕр минкъийтӕ ан вулкантӕ кӕдзос кӕнунмӕ. Уой туххӕй нин ӕрхӕссунцӕ уойбӕрцӕ бӕллӕхтӕ."], "p": 177}, {"t": "text", "c": ["Уой фӕсте ма Минкъий принц ӕрхӕндӕг зӕрди хӕццӕ студта, фӕстагмӕ ка фӕззиндтӕй, еци баобабти ӕвзартӕ.", "Уотӕ ӕнгъалдта ӕма фӕстӕмӕ некӕд бал ӕрцӕудзӕнӕй. Фал, ахур кӕбӕл адтӕй, еци куститӕ ин аци сӕумӕ уӕлдай ӕхцӕуӕн адтӕнцӕ.", "Ӕма деденӕгбӕл фӕстаг хатт дон ку никкодта ӕма ‘й агъодӕй ӕрӕмбӕрзуйнаг куд адтӕй, уотӕ балӕдӕрдтӕй, кӕун имӕ ке цӕуй, уой."], "p": 178}, {"t": "text", "c": ["— Хуарзӕй байзайӕ, — загъта деденӕгӕн. Фал ин е неци дзуапп равардта."], "p": 180}, {"t": "text", "c": ["— Хуарзӕй байзайӕ, - нӕуӕгӕй бабӕй сдзурдта Минкъий принц."], "p": 181}, {"t": "text", "c": ["Деденӕг схуфтӕй. Фал сӕйгӕ ке адтӕй, уой туххӕй нӕ."], "p": 182}, {"t": "text", "c": ["— Ӕнӕзунд адтӕн, — сдзурдта имӕ деденӕг ӕппунфӕстаг.", "— Хатир ди корун. Амондгун унмӕ тундзӕ."], "p": 183}, {"t": "text", "c": ["Минкъий принц бадес кодта, уайдзӕф ин ке нӕ кодта, уобӕл. Сахӕй лӕугӕ байзадӕй, агъодӕ ӕ къохи даргӕй. Нӕ лӕдӕрдтӕй аци фӕлмӕндзийнадӕ. — Гъо. Уарзун дӕ, — загъта ин деденӕг."], "p": 184}, {"t": "text", "c": ["— Фал ӕй ду нӕ базудтай... Мӕн фудӕй.", "Ӕма гъуддаг уой медӕгӕ нӕй."], "p": 185}, {"t": "text", "c": ["Фал ду дӕр мӕн хузӕн ӕнӕзунд адтӕ.", "Амондгун унмӕ тундзӕ... Ниууадзӕ еци агъодӕ. Нӕбал мӕ гъӕуй."], "p": 186}, {"t": "text", "c": ["— Ӕма думгӕ ба...", "— Уотӕ сӕйгӕ дӕр нӕ дӕн...", "Ӕхсӕви кӕдзос уӕлдӕф мӕнӕн пайда уодзӕнӕй.", "Ӕз деденӕг дӕн."], "p": 187}]}