{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "ХІІ", "p": 264}, {"t": "text", "c": ["Сон оргодсь эсь прянь вечкицядонть."], "p": 264}, {"t": "text", "c": ["«Алкукс, покштнэ – пек ачарькодевикст ломантне», – шожда оймесэ арсезевсь сон ды сыргась ки лангс."], "p": 265}, {"t": "text", "c": ["Колмоце планетасонть эрясь винадо симиця.", "Вишка инязорнэ ульнесь тосо аволь пек куватьс, ансяк теде мейле кармась сонензэ мельсапаро."], "p": 267}, {"t": "text", "c": ["Зярдо сон сась те планетантень, симицясь чатьмонезь аштесь озадо ды вансь эсензэ икеле аштиця ламо суликатнень лангс – чавотнень ды пешксетнень лангс."], "p": 268}, {"t": "text", "c": ["– Мезе тон истя теят? – кевкстизе Вишка инязорнэ."], "p": 269}, {"t": "text", "c": ["– Симан, – стакасто мерсь симицясь."], "p": 270}, {"t": "text", "c": ["– Мезекс?"], "p": 271}, {"t": "text", "c": ["– Арсян стувтомс. – Мезе ланга стувтомс? – кевкстсь Вишка инязорнэ: сонензэ жаль марявсь симицясь."], "p": 273}, {"t": "text", "c": ["– Арсян стувтомс сень, мезесь пици ойме, – панжизе оймензэ симицясь ды нолдызе прянзо."], "p": 274}, {"t": "text", "c": ["– Мезе пици оймесэть? – кевкстизе Вишка инязорнэ, сон пек лездыксэль пиштякантень."], "p": 275}, {"t": "text", "c": ["– Пици ойменть симемась! – ёвтнизе симицясь ды теде мельга эзь таргаво эйстэнзэ вейкеяк вал."], "p": 276}]}