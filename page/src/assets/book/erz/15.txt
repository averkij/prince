{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "XV", "p": 363}, {"t": "text", "c": ["Вишка инязорнэ кувакасто лекстясь."], "p": 363}, {"t": "text", "c": ["«Вана кие марто эряви теевемс ялгакс, – таго арсезевсь сон. – Ансяк сонзэ планетазо пек вишкине.", "Тозонь а кельгат кавтонек…»", "Сон пельс ёвтамс эсь прянтень седеяк, мекс ризны те планетадонть лия тувталонть коряскак: комсь нилее часонь перть тосо вановат чивалгоманть лангс тёжа нилесядт ниленьгеменьксть!"], "p": 364}, {"t": "text", "c": ["Котоце планетась ульнесь кемексть седе покш меельцеденть.", "Эйсэнзэ эрясь атя, конась сёрмалесь эчке книгат."], "p": 366}, {"t": "text", "c": ["– Варштака!", "Вана сась якиця! – сергедсь сон, зярдо неизе Вишка инязорнэнть. Вишка инязорнэ озась столенть лангс, арсесь таргамс оймензэ. Сон пек ламо яксесь эрьва кува!"], "p": 368}, {"t": "text", "c": ["– Костонят? – кевкстизе сонзэ атясь."], "p": 369}, {"t": "text", "c": ["– Те мень эчке книга? – кевкстизе Вишка инязорнэ.", "– Мезе тесэ тейтядо?"], "p": 370}, {"t": "text", "c": ["– Мон географ, – мерсь тензэ атясь."], "p": 371}, {"t": "text", "c": ["– Мезе истямось географ?"], "p": 372}, {"t": "text", "c": ["– Те содый, конась соды, косо аштить иневедтне, лейтне, оштнэ, пандтнэ ды човар паксятне."], "p": 373}, {"t": "text", "c": ["– Пек мельс тукшны! – мерсь Вишка инязорнэ.", "– Вана те – алкуксонь тев! – Сон ёртсь варштавкс географонь планетанзо лангс.", "Те шкас зярдояк эзь нейне истямо ине планета!"], "p": 375}, {"t": "text", "c": ["– Тынк планетанк пек мазый, – мерсь сон. – Иневеденк улить?"], "p": 376}, {"t": "text", "c": ["– Теде мон а содан, – мерсь географось."], "p": 377}, {"t": "text", "c": ["– В-а-а-й… ежонь колазь мерсь Вишка инязорнэ.", "– А пандонк улить?"], "p": 378}, {"t": "text", "c": ["– А содан, – таго мерсь географось."], "p": 379}, {"t": "text", "c": ["– Ошонк, леенк, човар паксянк улить?"], "p": 380}, {"t": "text", "c": ["– Тедеяк мон а содан."], "p": 381}, {"t": "text", "c": ["– Кода истя, тынь географ!"], "p": 382}, {"t": "text", "c": ["– Вана секскак, – мерсь атясь. – Мон географ, аволь таркава яксиця.", "Монень пек а сатныть яксицят!", "Аволь географтнэ ловныть, зяро оштнэде, лейтнеде, пандтнэде, иневедтнеде ды човар паксятнеде.", "Географ – пек покш лемесь, сонзэ арась шказо яксемс.", "Сон а лисни кабинетстэнзэ. Сон ансяк совавтни эстензэ якицятнень ды сёрмали сынст ёвтнематнесэ.", "Бути кияк эйстэдест ёвтни мезеяк мельстуиця, географось кевкстнесы те ломаненть ланга лиятнень кедьстэ, илязо уле манчицякс те яксицясь."], "p": 383}, {"t": "text", "c": ["– Мезекс?"], "p": 384}, {"t": "text", "c": ["– Вана бути яксицясь карми кенгелеме, географиянь книгасонть весе тапави.", "Зярдо понги винадо копориця – теяк берянь."], "p": 385}, {"t": "text", "c": ["– Мекс?"], "p": 386}, {"t": "text", "c": ["– Секс мекс симицятнень сельмест неить кавонзазь.", "Тосо, косо алкукс вейке пандо, географось путы кавто."], "p": 387}, {"t": "text", "c": ["– Содылинь вейке ломань… Эйстэнзэ лисевель берянь мастор ланга яксиця, – редявтызе Вишка инязорнэ."], "p": 388}, {"t": "text", "c": ["– Паряк истя.", "Вана, бути понги паро ломань мастор ланга якицясь, сестэ ванкшносызь сонзэ панжовксонзо."], "p": 389}, {"t": "text", "c": ["– Кода ванкшносызь? Молить ды вансызь?"], "p": 390}, {"t": "text", "c": ["– Аволь-аволь.", "Те пек стака.", "Сынь ансяк вешить мастор ланга якицянть пельде кодаткак кемекстамот.", "Саемс, бути сон панжсь покш пандо, кадык туи эйстэнзэ покш кевть."], "p": 391}, {"t": "text", "c": ["Географось талнозевсь:"], "p": 392}, {"t": "text", "c": ["– Тон тонськак ламо таркава яксиця!", "Тон сыть пек васолдо!", "Ёвтнек планетадот! Сон панжызе пек эчке книганзо ды пштилгавтызе карандашонзо.", "Мастор ланга якиця ломантнень ёвтнемаст васня сёрмалевить карандашсо. Ансяк теде мейле, зярдо яксицясь мейсэяк кемекстасы ёвтнеманзо, мереви сёрмадомс черниласо."], "p": 394}, {"t": "text", "c": ["– Кунсолан эйсэть, – мерсь географось."], "p": 395}, {"t": "text", "c": ["– М-м, монь арась мезеяк мельспрыця, – састо мерсь Вишка инязорнэ. – Монь весе пек вишкине.", "Улить колмо вулкант.", "Кавтотне важодить, колмоцесь умок мадсь.", "Ансяк мезеяк илязо тееве…", "– Истя, эрьва мезе эрси, – кемекстызе географось."], "p": 396}, {"t": "text", "c": ["– Вана монь ули цецям."], "p": 397}, {"t": "text", "c": ["– Цецят минь а сёрмалетяно, – мерсь географось."], "p": 398}, {"t": "text", "c": ["– Мекс?!", "Те сехте мазый! – Секс, мекс цецятне эфемеронь."], "p": 400}, {"t": "text", "c": ["– Кода истя – эфемеронь?"], "p": 401}, {"t": "text", "c": ["– Географиянь коряс книгатне – сехте питнейть мастор лангсо, – ёвтнесь географось.", "– Сынь зярдояк а сыредить.", "Пек чуросто эрси, зярдо пандось сыргси таркастонзо.", "Зярдо иневедесь коськи.", "Минь сёрмадтано седе, мезе а полавтневи ды эри пингеде пингес."], "p": 402}, {"t": "text", "c": ["– Ансяк мадезь вулканось сыргозекшны, – ёртсь вал Вишка инязорнэ.", "– А мезе истямо «эфемеронь»?"], "p": 403}, {"t": "text", "c": ["– Мадсь вулканось, паряк лаки, те миненек, географтнэнень, ялатеке, – мерсь географось. – Эряви содамс вейке: пандось сон а полавтневи. – А мезе истямось «эфемеронь»? – кевкстизе Вишка инязорнэ, конась свал кевкстемадо мейле зярдояк эзь оймаво, зярс сонензэ а ёвтылизь."], "p": 405}, {"t": "text", "c": ["– Те корты седе: тонась, конась курок ёми."], "p": 406}, {"t": "text", "c": ["– Монь цецямгак курок ёми?"], "p": 407}, {"t": "text", "c": ["– Ёми, кода ней лиякс."], "p": 408}, {"t": "text", "c": ["«Монь мазыйканть ды кецтнеманть аволь пек кувака пингезэ, – мерсь эстензэ Вишка инязорнэ, – сонензэ а мейсэ идемс прянзо масторонть эйстэ, сонзэ улить ансяк ниле пупамонзо.", "Мон туинь эйстэнзэ ды кадовсь сон планетасонть ськамонзо!».", "Васенцеде сон кармась ризнэме кадозь цецядонть.", "Ансяк сеске потмовиезэ сась мекев."], "p": 409}]}