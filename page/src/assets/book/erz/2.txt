{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "ІІ", "p": 14}, {"t": "text", "c": ["Эрямосон ламоксть вастневинь тевев ломань марто.", "Кувать эринь покштнэнь ютксо. Ванынь лангозост пек маласто.", "Ды теде, видьстэ меремс, эзинь карма лангаст арсеме седе парсте."], "p": 14}, {"t": "text", "c": ["Зярдо вастнинь покш ломань, конась марявсь монень лиятнень коряс седе превеекс ды чарькодевиксэкс, сеске невтнилия эсень №1 артовксонть, конанть свал кандтнилия мартон.", "Мелем ульнесь содамс, алкукс чарькоди те ломанесь мезеяк эрямосонть.", "Ансяк весе сынь мерильть монень: «Те пряспутома».", "Теде мельга мон эзинь кортне мартост а повигуйде, а джунглядо, а менельсэ тештнеде. Мон невтния прям сынст кондямокс. Кортынь мартост бриджсэ ды гольфсэ налксемадонть, политикадо, галстукто.", "Покштнэнень те пек тукшнось мельс, сынь сеске ловсть эйсэнь паро ломанекс. Истя мон эринь ськамон ды а кие марто ульнесь кортамс оймеде оймес. Кода-бути весть, ютакшность кото иеть, монень савсь озамс Сахарас. Мезе-бути яжавсь монь самолетонть моторсонзо.", "Мартон арасель а механик, а ливтицят ды мон монсь арсинь теемс, кадык те ульнесь пек стака.", "Монень эрявсь теемс моторонть, илязан куло.", "Ведем лиядсь сехте ламо сисемшка чис."], "p": 17}, {"t": "text", "c": ["Истя васенце чокшнестэнть мон матедевинь пустынянь човар лангс, тежа вайгельпеть эзть неявт кодаткак кудот.", "Венчсэ ваиця ломанесь, конась кадовсь Иневедь куншкас плот лангс, аволь истя ульнесь ськамонзо, кода маринь прясон мон.", "Кода монь лиссть лангс сельмень, зярдо валске марто удомасто стявтымем кинь-бути чова вайгелезэ. Сон мерсь: – Арт монень ревине! – Мезе? – Арт монень вишка ревине!", "Мон сеске сыргозинь, теке пургинесэ стявтымезь!", "Нардтнинь сельмень. Ды неинь вишине мельстуция ломань, конась ванснесь эйсэнь.", "Вана те сехте паро портретэзэ, конась монень артовсь.", "Монь артовкссонть сон аволь истямо вадря, кодамокс ульнесь алкукс.", "Ансяк те аволь монь чумось. Зярдо монень ульнесть кото иеть, покш ломантне мерсть, а лиси эйстэдень паро художник ды вана секскак мон а маштан мезеяк артомо, ансяк повигуенть лангсто ды потсто."], "p": 21}, {"t": "text", "c": ["Вана истя мон тетькезь сельмсэ ванынь те тамашанть лангс.", "Илядо стувтне, ломанень кудодтне видьс монень ульнесь тёжа вайгельпеть!", "Лангс ванозь мерят, теке те церынесь ёмась, пек сизесь, паряк кулси ведтеме-симемавтомо.", "Сонзэ коряс а мерят, теке те эйкакшось ёмась чаво човар паксяс, косо арасть кодаткак кудот.", "Вана келем таго кармась важодеме ды мон кевкстия:"], "p": 22}, {"t": "text", "c": ["– Мезть тон тесэ тейнят?"], "p": 23}, {"t": "text", "c": ["Ансяк сон таго састыне ды паро ладсо вешсь:"], "p": 24}, {"t": "text", "c": ["– Арт монень вишка ревине…", "Те аволь пек чарькодевсь монень, секскак эзинь карма каршо молеме. Ды мезекс те эрявсь тесэ, човар паксясо, кулома лангсо аштемстэ? Те лангс апак вано, мон таргинь зепестэ Те сехте паро сонзэ портретэзэ, конась ансяк монень артовсь. конёв лопа ды сёрмадыця кшнинь толга.", "Ансяк пряс сась: тонавтнинь мон седе пек географияс, историяс, арифметикас, вадрясто сёрмадомас ды меринь цёрынентень (аламодо кежэнь сазь) а маштан артомо.", "Сон таго мерсь:"], "p": 25}, {"t": "text", "c": ["– Ялатеке. Арт ревине."], "p": 26}, {"t": "text", "c": ["Секс мекс монь вестькак эзинь артокшно реветь, мон артыя сонензэ эсень сыре артовксом, конанть ансяк маштангак артомо – повигуй лангсто ванозь.", "Ды пек дивазевинь, зярдо цёрынесь сергедсь:"], "p": 27}, {"t": "text", "c": ["– Аволь, аволь!", "Монень а эряви слон повигуй потсо!", "Повигуйденть эряви пелемс, слонось пек покш.", "Монь кудосон весе пек вишине. Монень эряви ревине.", "Арт ревине."], "p": 28}, {"t": "text", "c": ["Ды мон артынь."], "p": 29}, {"t": "text", "c": ["Сон пек пштистэ варштась артовксом лангс ды мерсь:"], "p": 30}, {"t": "text", "c": ["– Аволь истямо, те ревинесь пек берякшке.", "Рисовак лия."], "p": 31}, {"t": "text", "c": ["Мон артынь."], "p": 32}, {"t": "text", "c": ["Монь од ялгам чевтестэ пейдезевсь."], "p": 33}, {"t": "text", "c": ["– Тон тонсь неят, – мерсь сон, – те аволь ревине. Те покш баран.", "Сюро марто… Мон артынь лия.", "Ансяк те артовксоськак сонензэ эзь вечкеве:"], "p": 34}, {"t": "text", "c": ["– Те пек сыре.", "Монень эряви истямо ревине, эрязо кувать."], "p": 35}, {"t": "text", "c": ["Тесэ мон эзинь кирдеве, – монень эрявсь куроксто калавтнемс моторонть, – ды коцькеринь парго. Сестэ меринь цёрынентень: – Вана тонеть парго.", "Потсонзо ашти озадо истямо ревине, кодамо тонеть эряви."], "p": 38}, {"t": "text", "c": ["Кода мон абунгадынь, зярдо монь кежей ялгам кармась сияждомо:"], "p": 39}, {"t": "text", "c": ["– Вана те вадря!", "Кода арсят, зяро тикше эряви те ревинентень?"], "p": 40}, {"t": "text", "c": ["– А мекс?"], "p": 41}]}