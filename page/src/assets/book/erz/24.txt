{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "ХXІV", "p": 554}, {"t": "text", "c": ["– Мезе теемс неть ведьгемень минутатнень перть?"], "p": 554}, {"t": "text", "c": ["– Мезе ули мелеть."], "p": 555}, {"t": "text", "c": ["«Улезт монь башка ведьгемень колмо минутан, – арсезевсь Вишка инязор, – мон молевлинь те шкане лисьмапряс…»"], "p": 556}, {"t": "text", "c": ["Ютась тарго се шкастонть, зярдо мон сяворинь ды пилюлянь микшницянть ланга кунсоломсто мон копордыя меельце ведем."], "p": 557}, {"t": "text", "c": ["– Истя, – меринь мон Вишка инязоронтень, – пек мельстуиця ёвтнемат, ансяк мон те шкась эзия тее самолётом, монь эзь лиядо ведем, монгак улевлинь уцяскавокс, бути савлинь лисьмаприне лангс."], "p": 558}, {"t": "text", "c": ["– Ривезесь, конанть марто мон теевинь ялгакс…", "– Паро ялгинем, монь ней арась шкам Ривезь лангс!"], "p": 559}, {"t": "text", "c": ["– Мекс?"], "p": 560}, {"t": "text", "c": ["– Секс мекс сави куломс симемавтомо…", "Сон эзь чарькоде, кода вейкесь сюлмазь омбоценть марто. Сон мерсь каршо:"], "p": 561}, {"t": "text", "c": ["– Вадря, зярдо ули ялгат, какдык сави куломскак.", "Вана мон пек кецтнян Ривезенть марто ялгаксчинтень…", "«Сон а чарькоди, кодамо кажо икеленек.", "Сонзэ зярдояк пек эзь сакшно а ярсамозо, а симемазо."], "p": 562}, {"t": "text", "c": ["Сонензэ сатны чипаень валдынесь…».", "Мон эзия ёвта сень, мезде арсезевинь эсь пачкан.Ансяк Вишка инязорнэ варштась лангозон ды тошказевсь:"], "p": 563}, {"t": "text", "c": ["– Монь пек симемам сась… адя лисьмань вешнеме…", "Мон аволдынь сизезь кедьсэ: кодамо смусть апак сода вешнемс лисьма певтеме човар паксясо?", "Те лангс апак вано сыргинек вешнеме."], "p": 564}, {"t": "text", "c": ["Пек куватьс минь молинек чатьмонезь; окойники чопотетсь ды менельсэнть кармасть паломо тештне.", "Симемань самодонть мон аламодо сорнозевинь, неинь эйсэст теке онстон.", "Прязон састь Вишка инязорнэнь валонзо ды мон кевкстия:"], "p": 565}, {"t": "text", "c": ["– Лисни, тонгак содат, мезе истямо симемань самось?"], "p": 566}, {"t": "text", "c": ["Тень лангс вал эзь кая. Ансяк мерсь: – Ведесь эрявкшны седеентеньгак…", "Мон мезеяк эзинь чарькоде, ансяк чатьмонинь.", "Содылинь, а эряви секень тев сонзэ кевкстнемс."], "p": 568}, {"t": "text", "c": ["Сон сизесь. Озась човаронтень.", "Мон озынь малазонзо.", "Чатьмонезевинек. Мейле сон мерсь:"], "p": 569}, {"t": "text", "c": ["– Тештне пек мазыйть, секс мекс косо-бути тосо ули цеця, кадык ней а неявияк…", "– Истя, видестэ кортат, – меринь мон валаня човаронть лангс ванозь, конанть валдомгавтсь ковось."], "p": 570}, {"t": "text", "c": ["– Човар паксяськак мазый… – таго мерсь Вишка инязорнэ."], "p": 571}, {"t": "text", "c": ["Те алкукс истя. Монень свал вечкевиль човар паксясо.", "Аштят озадо човар пандыненть лангсо.", "Мезеяк а неяви. Мезеяк а маряви.", "Ансяк чоподасонть мезе а мезе сияжды…", "– Содат, мейсэ паро човар паксясь? – мерсь сон. – Косояк эйсэнзэ кекшезь лисьмапрят…", "– Мон абунгадынь, сеске чарькодевсь, косто саеви асодавикс валдось човаронть эйстэ.", "Зярдо-бути, вишка цёрынекс, мон эрилинь пек ташто кудосо – ёвтнесть, теке потсонзо кекшезь клад.", "Чарькодеви, кияк сонзэ эзизе панжтне, а паряк кияк зярдояк эзь вешнеяк эйсэнзэ."], "p": 573}, {"t": "text", "c": ["Ансяк сонзэ кис кудось ульнесь теке тамашань: седейсэнзэ сон кекшсь салавань тев…", "– Истя, – меринь мон. – Улезэяк те кудо, тештеть ды човар пакся – сехте парось эйсэст се, мезенть а нейсак сельмсэ…"], "p": 574}]}