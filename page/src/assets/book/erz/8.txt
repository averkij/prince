{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "VІІІ", "p": 151}, {"t": "text", "c": ["– Бути вечкат цеця – вейкине, кодамо арась вейкеяк весе миллионт планетатнесэ, те саты: ванат менельс ды марят прят уцяскавокс.", "Ды кортат эстеть: «Косо-бути тосо эри монь цецинем…».", "Ансяк бути вишка ревинесь сонзэ сэвсы, те теке тевесь, зярдо весе тештне сеске мадевельть!", "Ды те тонь коряс, мезеяк!"], "p": 151}, {"t": "text", "c": ["Седе тов сон эзь кортаво.", "Сон сеске кармась лайшеме.", "Чопотетсь.", "Мон ёртыя важодемам.", "Монь пейдевтсь те апаро болтось ды молоткась, симемань самось ды куломась.", "Теште лангсо, планета лангсо – монь планета лангсо, конанть лемезэ Мода – авардсь Вишка инязорнэ, ды эрявсь сонзэ ладсемс.", "Саия кедезэнь ды карминь мадстемензэ. Кортылинь сонензэ: «Цецянтень, конанть тон вечксак, мезеяк а карми…", "Мон артан тонь ревинентень чамань пекстамо… Артан тонь цецянтень броня… Мон…»", "Мон авль пек чарькодинь, мезде кортынь.", "Маринь эсь прясон беряньстэ.", "Мон а содылинь, кода сонзэ тердемс, марявлимем, кода сасамс оймензэ, конась оргодиль эйстэдень…", "Сон истямо асодавикс ды ачарькодевикс, те сельведень масторось."], "p": 152}, {"t": "text", "c": ["Аламо шкань ютазь мон седе парсте карминь содамо те цецядонть.", "Вишка инязорнэнь планетасо свал кассть эрьва чинь, сэтьме цецят – сынст ульнесть аламо цецялопинест, сайсть пек аламо тарка ды киньгак эзть токше.", "Сынь панжтневсть валске марто тикше потсо ды чоподава пекставкшность.", "А вана те цецясь весть кармась касомо видьместэ, конась кандовсь кие соды косто ды Вишка инязорнэ секень тев вансь вишкине касовксонть лангс, конась эзь моле лия касовкстнэнь ды олгинетнень лангс.", "Паряк те кодамояк лия баобаб?", "Ансяк куракшкесь куроксто лоткась касомо верев, эйстэнзэ панжовсь цеця.", "Вишка инязорнэ те шкас эзь нейне исят покшт цецянь пургондавкст ды учось алкуксонь паро тамашань тевть. Асодавикс инжесь, конась зярс пекстазель пиже нупальнесэнзэ, мазылгавтсь эсь прясонзо.", "Сон весе мельсэ кочксесь тюст.", "Сон оршнесь апак капша, яла полавтнесь цецялопинетнесэ."], "p": 154}, {"t": "text", "c": ["Сонзэ арасель мелезэ самс мастор лангс пондарякс, теке кодамо-бути маконь цеця. Сон бажась невтемс прянзо весе мазычисэнзэ.", "Вай, кодамо сон ульнесь элякалиця!", "Салава анокстамотне ютасть чиде чис.", "Ды вана учовсь, зярдо вейке валскестэнть, ансяк лиссь чизэ, цецялопинетне панжовсть."], "p": 155}, {"t": "text", "c": ["Ды мазыйкась, конась путсь пек ламо вийть, зярдо анокстась те чинтень, аламодо кургонь автезь мерсь:"], "p": 156}, {"t": "text", "c": ["– Вай, стакинестэ сыргозинь…", "Илядо кежиявто…", "Мон те шкас пондарян…", "Вишка инязорнэнтень эзь кирдеве паро потмоёжозо:"], "p": 157}, {"t": "text", "c": ["– Кодамо тынь мазыйтядо!"], "p": 158}, {"t": "text", "c": ["– Алкукс, мазыян? – ульнесь сэтьме каршовал…", "– Кода неят, мон чачинь чинть марто вейсэ."], "p": 159}, {"t": "text", "c": ["Вишка инязорнэ сеске чарькодсь, мельспаро инжесь виздемадо а кулы, теке марто сон ульнесь истямо мазый, мик ойменть токилизе! Курок сон редизе: – Маряви, сась валскемартонь ярсамо шка. Вечкевикс ялгай, якак мельган…", "Вишка инязорнэ пек абунгадсь, муизе валномканть ды валнызе цецянть лисьмань ведьсэ."], "p": 162}, {"t": "text", "c": ["Курок редявсь, кодамо мазыйкась каштан ды кольниця, Вишка инязорнэнь сонзэ эйстэ мелезэ мольсь.", "Сонзэ ульнесть ниле пупамонзо ды весть сон мерсь инязорнэнень:"], "p": 163}, {"t": "text", "c": ["– Кадык сыть тиграт, мон а пелян сынст кенжедест!"], "p": 164}, {"t": "text", "c": ["– Монь планетасо тиграт а эрсить, – каршо мерсь Вишка инязорнэ. – Теде башка, тигратне а ярснить тикшеде."], "p": 165}, {"t": "text", "c": ["– Мон аволь тикше, – покордавозь мерсь цецясь."], "p": 166}, {"t": "text", "c": ["– Иля кирде кеж…", "– Мезеяк, тигратнеде мон а тандадан, ансяк пек пелян варминеде.", "Тынк арась ширманк?"], "p": 167}, {"t": "text", "c": ["«Тикше, сонсь пели варминеде… кие соды мезть… – арсезевсь Вишка инязорнэ. – Кодамо стака корозо те цецянть»."], "p": 168}, {"t": "text", "c": ["– Зярдо сы чокшнесь, пекстамизь монь колпаксо.", "Тынк тесэ пек якшамо.", "Кадомо аволь ён планетась.", "Тосо, косто сынь мон…", "Сон эзизе прядо кортамонзо.", "Сонзэ тей кандызе, зярдо ульнесь видьмекс.", "Сонензэ а косто ульнесь содамс лия модамастортнэде.", "А мезть манчемс, зярдо тон шождасто содават! Мазыйкась абунгадсь, мейле козкстась весть-кавксть, марязо Вишка инязорнэ, кода сон чумо сонзэ икеле:"], "p": 169}, {"t": "text", "c": ["– Косо ширмась?"], "p": 170}, {"t": "text", "c": ["– Мон моликсэлинь мельганзо, ансяк монень эрявсь кунсоломс тонь педе пес."], "p": 171}, {"t": "text", "c": ["Сестэ сон седеяк пек кармась козомо: седе пек токавозо оймезэ!"], "p": 172}, {"t": "text", "c": ["Кода пек аволизе вечке Вишка инязорнэ мазый цецянть ды кода пек а бажаволь лездамс сонензэ, ансяк потсонзо чачсь кодамо-бути талнома.", "Чаво валтнэ пек токшесть сонзэ седейсэнзэ ды сон кармась марямо прясонзо берянекс."], "p": 173}]}