{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "I", "p": 3}, {"t": "text", "c": ["Хаҷан мағаа алты час полғанда, \"Сынап полған чоохтар\" аттығ киндеде, хайда кізі чӧрбеен арығлардаңар чоохталған, мин пірсінде хайхастығ хоосты кӧр салғам. Ол хооста уғаа чоон чылан – удав – чап аңны азырчатхан.", "Мына хайди ол хоостал парған: (хоос)."], "p": 3}, {"t": "text", "c": ["Киндеде чоохталған: \"Удав, позының азығын тайнабин, пӱкӱле азырча.", "Аның соонда ол хыймырап таа полбинча паза чарым чыл изере узупча, чеен тамағы прай син парғанҷа\". Мин джунглидегі толдыра хайхастығ чуртастаңар ӱр сағын турҷаңмын паза ӧңніг карандаштарнаң позымның пастағы хоозымны хоостабох салғам. Ол минің 1№ хоозым полған.", "Мына ниме мин хоостап салғам: (хоос)."], "p": 6}, {"t": "text", "c": ["Мин позымның чайалған тоғызымны улуғларға кӧзіткем паза сурабысхам, хорғыстығ ба оларға."], "p": 8}, {"t": "text", "c": ["– Сілепе хорғыстығ ба? – тоғыр чоохтаныбысханнар мағаа."], "p": 9}, {"t": "text", "c": ["Че ол, тізең, пір дее сілепе полбаан.", "Ол полған удав, хайзы слонны азырыбысхан.", "Андада мин удавты істінең хоостап салғам, улуғларға пілдістіг ползын тіп. Оларға хаҷан даа прай нимені чарыт пир турарға кирек.", "Мына минің 2№ хоозым: (хоос)."], "p": 10}, {"t": "text", "c": ["Улуғлар мағаа чыланнарның тастын даа, істін дее хоостабасха чӧп пиргеннер, че кӧбізін географиянаң, тархыннаң, арифметиканаң паза правописаниенең айғазарға чоохтаннар.", "Ана іди пол парған, мин алты частығда хоосчының чалтырама чолынаң хыйа полыбысхам. Мин 1№ паза 2№ хоостарым киліспин парғанда, позыма киртінмин сыххам.", "Улуғлар постары пір дее ниме оңар полбинчалар, че олғаннарға оларға ӱзӱгі чох прай нимені чарыт пирерге паза иптеп чоохтирға чархастығ полча."], "p": 12}, {"t": "text", "c": ["Іди мағаа пасха тоғыс киреен табарға киліскен паза мин лётчикке ӱгреніп алғам.", "Чир ӱстӱн прай даа ибір пар килгем.", "Сынны чоохтаза, география даа мағаа уғаа туза пол парған.", "Мин пастабох Хыдатты Аризонадаң хайди пасха полчатханын пілҷеңмін.", "Анзы уғаа туза, хаҷан хараазын чолыңнаң астыхчатсаң."], "p": 13}]}