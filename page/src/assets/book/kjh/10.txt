{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "Х", "p": 189}, {"t": "text", "c": ["– Че аңнар, хурт–хоостар...", "– Мин ікі-ӱс харыстасха сыдаспаспын ма, сынап хубағаннарнаң танызарға сағынзам.", "Олар ачыстығ полбастар ба? Син ырах поларзың нооза. А улуғ аңнарнаң мин хорыхпинчам. Минің дее тырғахтарым пар. Ол, олаңай хылыхтығ полып, позының тӧрт хазалҷығын кӧзіткен.", "Анаң хосхан: – Іди сӧӧ тартпазаң, сыдасчаа чоғыл!", "Парарға сағынчазың – парыбыс."], "p": 190}, {"t": "text", "c": ["Ол хайди ылғапчатханын Кічиҷек тегин кӧрбезін тіп сағынған.", "Ол уғаа пик сындырлығ чахайах полған..."], "p": 191}, {"t": "text", "c": ["Кічиҷек тегиннің планетазына 325, 326, 327, 328, 329 паза 330 астероидтер иң чағын полғаннар."], "p": 192}, {"t": "text", "c": ["Аннаңар ол пастап оларда пол парыбызарға чаратхан: нимедең-де айғазарға кирек полған паза пірее нимее ӱгренібӧк аларға."], "p": 193}, {"t": "text", "c": ["Пастағы астероидте король чуртаан. Ол, кӱрең-хызыл паза хара хузурух теерілерінең чазалған кип чабынып, ӱлгӱ сіреезінде одырған – олаңай даа полза, че уғаа улуғ."], "p": 194}, {"t": "text", "c": ["– А, мына албан кізі! – хысхырған король, Кічиҷек тегинні кӧр салып."], "p": 195}, {"t": "text", "c": ["\"Хайди ол мині танып салған? – сағынған Кічиҷек тегин. Ол мині пастағызын на кӧрче нооза!\" Ол пілбеен, корольлар прай нимелерзер олаңай ла кӧрчелер: оларға прайзы албан тӧлеҷең кізілер."], "p": 196}, {"t": "text", "c": ["– Чағын пас, мин сині чахсы кӧріп аларға сағынчам, – теен король, уғаа тың поғдархап, кемге-де король полчатханын сағынып."], "p": 197}, {"t": "text", "c": ["Кічиҷек тегин хылчаңнаан – одырҷаң орын хайда-да пар ба тіп, че хара хузурух теерізінең тың чазағлығ мантия прай планетаны чаапчатхан.", "Турарға киліскен, че ол матап майых парған...ол кинетін изебіскен."], "p": 198}, {"t": "text", "c": ["– Этикет хан кізінің кӧзіне изеп турарға чаратпинча, – теен король.", "– Мин сағаа изеп турарға чаратпинчам."], "p": 199}, {"t": "text", "c": ["– Мин оңнабин, – нандырған Кічиҷек тегин, уғаа уйат парып.", "– Мин чорыхта ӱр полғам паза пір дее узубаам...", "–Че, андада сағаа изеп турарға чаратчам, – теен король. – Мин кӧп чыллар кӧрбеем кем-де изеп турғанын.", "Мағаа аны кӧрерге хынығ.", "Че, изе!", "Андағ минің чахиим."], "p": 200}, {"t": "text", "c": ["– Че мин чалтанчам... мин паза пол полбинчам... – тапсаан Кічиҷек тегин, анаң прай хызар парыбысхан."], "p": 201}, {"t": "text", "c": ["– Гм, гм... Андағда... Андағда мин сағаа алай изирге чахыпчам, алай... Король алҷаастан сыххан паза аринҷа тарын парғаны пілдірген."], "p": 202}, {"t": "text", "c": ["Корольға иң ӧӧнінде – аның чахығларын таласпин толдырғаны полча нооза.", "Чоох испестерні ол сыдаспасчых. Ол пӱкӱле монарх полған.", "Че ол уғаа паарсах полған, аннаңар ол толдыр полбас чахығларны пір дее пирбеҷең."], "p": 203}, {"t": "text", "c": ["\"Сынап мин позымның генералына талайдағы хайлахха айлан пар тіп чахыбыссам, – чоохтанҷаң ол, – генерал аны толдыр полбаза, ол аның пырозы полбас, че мини\"."], "p": 204}, {"t": "text", "c": ["– Мағаа одырарға чарир ба? – чалтанып, сурабысхан Кічиҷек тегин."], "p": 205}, {"t": "text", "c": ["– Чахыпчам: одыр! – нандырған король паза хара хузурух теерізінің чазалған мантиязының пір идегін поғдархап тартынған."], "p": 206}, {"t": "text", "c": ["Че Кічиҷек тегин піл полбинчатхан. Планета уғаа кічиҷек. Нименең устапча пу король?"], "p": 207}, {"t": "text", "c": ["– Сірернің аарлииңар, – пастаан ол, – сірернің сурирға чарир ба...", "– Чахыпчам: сур! – сала маңзыри теен король."], "p": 208}, {"t": "text", "c": ["– Сірернің аарлиңар... нименең сірер устапчазар?"], "p": 209}, {"t": "text", "c": ["– Прай нименең, – олаңай ла нандырған король – Прай нименең?"], "p": 211}, {"t": "text", "c": ["Король, холынаң улап, махтанмин позының планетазын кӧзіткен, ідӧк пасха даа планеталарны паза чылтыстарны."], "p": 212}, {"t": "text", "c": ["– Пу прай нименең сірер устапчазар? – хатап сурабысхан Кічиҷек тегин."], "p": 213}, {"t": "text", "c": ["– Йа, – нандырған король."], "p": 214}, {"t": "text", "c": ["Ол сынап таа толдыра ӱлгӱліг король полған паза аның ӱлгӱзі хызырғаны паза сині чох полған."], "p": 215}, {"t": "text", "c": ["– Чылтыстар даа чахииңар толдырчалар ба? – сурған Кічиҷек тегин."], "p": 216}, {"t": "text", "c": ["– Ізе, хайди даа, – нандырған король. – Чылтыстар сах андох сӧзім исчелер.", "Минің чоох испинчеткеннерге сыдаҷаам чоғыл."], "p": 217}, {"t": "text", "c": ["Кічиҷек тегин хайхаан. Аның полған полза андағ ӱлгӱ! Андада ол кӱн хонғанынаң кӱнде хырых тӧрт хати нимес, че читон ікі, чӱс тее, паза ікі чӱс тее хати ӧкерсінерҷік, олох туста ағаа одырчыхты орынннаң орынға чылдырарға кирек чох поларҷых!", "Мында ол, тастабысхан планетазын сағын киліп, пазох мӧңіссіреен, анаң чалтанғанын хыйа идіп, корольнаң сурынған:"], "p": 218}, {"t": "text", "c": ["– Мин кӱн хончатханын кӧріп аларҷыхпын...", "Паарсах полып, кӱнге хонарға чахыбызарҷыхсар, арса...", "– Сынап мин пірее генералға хубаған полып чахайахтаң чахайахха учух чӧрерге, алай чобағлығ ниме сағынып аларға, алай талайдағы хайлахха айлан парарға чахыбыссам, че генерал чахиимны толдыр полбаза, кем анда пыролығ полар – ол алай мин?"], "p": 219}, {"t": "text", "c": ["– Сірер, сірернің аарлииңар, – пір дее ікінҷілебин нандырған Кічиҷек тегин."], "p": 220}, {"t": "text", "c": ["– Хап орта, – чарасхан король. – Полғанынаң на сурирға кирек аны, ниме ол пир полар.", "Ӱлгӱ иң пастап хыйға поларға кирек.", "Сынап син позыңның чонына талайзар сегірібізерге чахыбыссаң, ол тоғырлан сығар.", "Минің чахығларым хыйғадаңар, чахығларымны толдырзыннар тіп хысчаң оңдайым пар."], "p": 221}, {"t": "text", "c": ["– Кӱн хонғаннаңар хайди за? – хатап сурабысхан Кічиҷек тегин: ол пірее ниме сурабысса, ағаа нандырығ албаанда, ол тӧдір пазынмаҷаң."], "p": 222}, {"t": "text", "c": ["– Полар сағаа кӱн хонғаны даа.", "Мин кӱн хонзын тіп чахыбызам.", "Че пастап килістіре оңдайларны сахтап аларбын, анда устағҷының хыйғазы кӧрінче нооза."], "p": 223}, {"t": "text", "c": ["– А хаҷан килістіре оңдайлар полар? – пілерге харасхан Кічиҷек тегин."], "p": 224}, {"t": "text", "c": ["– Гм, гм, – нандырған король, халын мӱчелні кӧрглеп. – Ол полар... Гм, гм... Пӱӱн ол полар читі час хырых сағат иирде."], "p": 225}, {"t": "text", "c": ["Кічиҷек тегин изебіскен.", "Ачырғастығ, хаҷан мында кӱн хонарын кӧр полбинчазың, хаҷан хынчазың!", "Сынны чоохтаза, ағаа ирістіг арах полыбысхан."], "p": 226}, {"t": "text", "c": ["– Мағаа парарға кирек, – теен ол корольға. – Мағаа мында итчең ниме паза чоғыл."], "p": 227}, {"t": "text", "c": ["– Хал! – теен король: ол уғаа поғдархапчатхан, хаҷан аның ӱлгӱзінде кем-де пар, аннаңар чарылызарға хынминчатхан. – Хал, мин сині министрге турғыс саларбын."], "p": 228}, {"t": "text", "c": ["– Хайдағ министр?"], "p": 229}, {"t": "text", "c": ["– Э-э... юстицияның."], "p": 230}, {"t": "text", "c": ["– Че мында чарғылаҷаң кізі чоғал!"], "p": 231}, {"t": "text", "c": ["– Анзы кӧрінер, – чараспаан король. – Мин позымнын хазнамны ам даа читіре кӧргелексім. Мин уғаа кирібін, каретаға минде орын чоғыл, че чазағ чӧрерге уғаа майығыстығ... Кічиҷек тегин, мӧкейіп, планетаның пасха саринзар пазох пахлабысхан. – Че мин андар кӧрген полғам! – хысхырған ол. – Анда ідӧк пірдеезі чоғыл."], "p": 233}, {"t": "text", "c": ["– Андағда син позыңны чарғыла, – теен король.", "– Анзы иң сидік кирек.", "Посты, пасхазынаң тиме, чарғылирға уғаа сидік. Сынап син позыңны орта чарғылап алзаң, син сын хыйғазың."], "p": 234}, {"t": "text", "c": ["– Мин позымны хайда ла полза чарғылап аларбын, – теен Кічиҷек тегин. – Аның ӱчӱн мағаа сірерде халарға кирек тее чоғыл."], "p": 235}, {"t": "text", "c": ["– Гм, гм... – теен король. – Минін планетамда хайда-да кирі улуғ кӱске чуртааны пілдір парған.", "Харааларда аның тырбахтанчатханын мин исчем.", "Син ол кирі улуғ кӱскені чарғылап поларҷыхсың.", "Аның чуртазы синің холыңда полар. Че анаң аны полған сай ахтирға кирек полар. Ол кирі улуғ кӱскені хайраллирға кирек, ол пістің чалғыс ла нооза."], "p": 236}, {"t": "text", "c": ["– Мин хынминчам ӧлімнерге чарғылирға, – теен Кічиҷек тегин. – Итседе мағаа парарға кирек."], "p": 237}, {"t": "text", "c": ["– Чох, ам даа ирте, – чаратпаан король."], "p": 238}, {"t": "text", "c": ["Кічиҷек тегин чолға саңай тимненібіскен полған, че ол кирі монархты хомзындырарға хынмаан."], "p": 239}, {"t": "text", "c": ["– Сынап, сірернің аарлииңар, сірернің чахииңарны тапсабин даа толдырзыннар тіп сағынчатсар, – теен ол, – сірер хыйға чахығ пирібізерҷіксер.", "Кӧзідімге, мағаа чорыхха сығарға чахыбызыңар, пір дее сӱмненмин...", "Минің кӧрізімнең, сағам ағаа уғаа килістіре оңдайлар."], "p": 240}, {"t": "text", "c": ["Король нандырбаан паза Кічиҷек тегин, тӱрче тідінмин турып, анаң улуғ тыныбызып, чолға сығыбысхан."], "p": 241}, {"t": "text", "c": ["– Мин сині илҷіге турғысчам! – сала маңзыри соонҷа хысхырған король."], "p": 242}]}