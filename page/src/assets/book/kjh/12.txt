{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "ХII", "p": 264}, {"t": "text", "c": ["Анаң ол улуғсырхос кізідең тизібіскен."], "p": 264}, {"t": "text", "c": ["«Сынап таа, улуғлар уғаа пасхаҷыл кізілер», – олаңай ла сағынған ол, чорыхха сыхчадып."], "p": 265}, {"t": "text", "c": ["Соондағы планетада ізеечі кізі чуртаан.", "Кічиҷек тегин анда пір дее ӱр полбаан, че аның соонда ағаа уғаа хынии чох полған."], "p": 267}, {"t": "text", "c": ["Хаҷан ол пу планетазар килгенде, ізеечі кізі тапсабин одырған паза аның алнында тиңни турған хуруғ паза толдыра уғаа кӧп бутылкаларзар кӧрген. – Син ниме итчезің? – сурған Кічиҷек тегин."], "p": 269}, {"t": "text", "c": ["– Ісчем, – кӧӧ чох нандырған ізеечі."], "p": 270}, {"t": "text", "c": ["– Ноға?"], "p": 271}, {"t": "text", "c": ["– Ундударға. – Нимені ундударға? – сурған Кічиҷек тегин; ағаа ізеечіні айастығ полыбысхан."], "p": 273}, {"t": "text", "c": ["– Мин уйадымнаңар ундударға сағынчам, – сығарынған ізеечі паза пазын тӱзірібіскен."], "p": 274}, {"t": "text", "c": ["– Ноға сағаа уйадыстығ? – сурған Кічиҷек тегин, ағаа пу парасханға полыс пирері уғаа килген."], "p": 275}, {"t": "text", "c": ["– Ізерге уйадыстығ! – чарытхан ізеечі, паза аннаң пір дее сӧс сығарҷаа чох полған."], "p": 276}]}