{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XIII", "p": 277}, {"t": "text", "c": ["Кічиҷек тегин аннаң андар пар сыххан, пір дее ниме піл полбин паза алаң ас парып. \"Йа, сынап таа улуғлар уғаа, уғаа пасхаҷыл чон\", – сағынған ол, чорығын узарадып."], "p": 278}, {"t": "text", "c": ["Тӧртінҷі планета идінҷек кізіни полған.", "Ол іди тоғынған, Кічиҷек тегин килгенінде дее пазын кӧдірбеен."], "p": 280}, {"t": "text", "c": ["– Чалахай кӱннең, – теен ағаа Кічиҷек тегин.", "– Сірернің тамкаңар ус партыр."], "p": 281}, {"t": "text", "c": ["– Ӱс паза ікі – пис.", "Пис паза читі – он ікі.", "Он ікі паза ӱс – он пис.", "Чалахай кӱннең.", "Он пис паза читі – чибіргі ікі.", "Чибіргі ікі паза алты – чибіргі сигіс.", "Спичка тамызарға даа маң чоғыл.", "Чибіргі алты паза пис – отыс пір.", "Уф!", "Ам прай пис чӱс пір миллион чибіргі ікі муң читі чӱс отыс пір."], "p": 282}, {"t": "text", "c": ["– Пис чӱс миллион ниме?"], "p": 283}, {"t": "text", "c": ["– А? Син ам даа мындазың?", "Пис чӱс миллион... Пілбиндеечем ниме...", "Минің ол син тоғыс! Мин сӱреңкей кізізім, мағаа тілбірирге маң чоғыл!", "Ікі паза пис – читі...", "– Пис чӱс миллион ниме? – хатап сурған Кічиҷек тегин; ол пірее ниме сураза, ағаа нандырығ албаанда, тохтабаҷаң."], "p": 284}, {"t": "text", "c": ["Идінҷек кізі пазын кӧдірген."], "p": 285}, {"t": "text", "c": ["– Мин иліг тӧрт чыл пу планетада чуртап парирбын, че ол тус аразына ӱс ле хати харығ полғаннар.", "Пастағызын, чибіргі ікі чыл мының алнында, минзер хайдаң-да хара хоос учух килген.", "Ол хара хорғыстығ суулаан, мин андада саннар пӧгіп, тӧрт алҷаас ит салғам.", "Ікінҷізін, он пір чыл мының алнында, минің чӱл ағырии тучахтап килген.", "Одырып ла тоғынчатханнаңар.", "Мағаа олаңай пас чӧрерге маң чоғыл. Мин сӱреңкей кізізім. Ӱзінҷізін... мына ол!", "Іди пол парды пис чӱс миллион...", "– Миллион ниме?"], "p": 286}, {"t": "text", "c": ["Сӱреңкей кізі піліп алған, нандырарға кирек, іди полбаза, ағаа амыр чуртас полбас."], "p": 287}, {"t": "text", "c": ["– Пис чӱс миллион пу кічиҷек нимегестер, хайзылары пірееде кииде кӧріне тӱсчелер."], "p": 288}, {"t": "text", "c": ["– Ол ниме, сеектер бе?"], "p": 289}, {"t": "text", "c": ["– Чох, олар мындағ кічиҷек, чылтырахтар."], "p": 290}, {"t": "text", "c": ["– Аарлар?"], "p": 291}, {"t": "text", "c": ["–Чох, хайдаң. Олар мындағ кічиҷегестер, алтын осхастар, полған на арғаас андар кӧріп алзох, кӧп нимедеңер сағын сығар.", "Че мин сӱреңкей кізібін. Мағаа андағ-мындағ нимелердеңер сағынарға маң чоғыл."], "p": 292}, {"t": "text", "c": ["– Чылтыстар ба?"], "p": 293}, {"t": "text", "c": ["– Пот, пот. Чылтыстар."], "p": 294}, {"t": "text", "c": ["– Пис чӱс миллион чылтыстар? Син оларнаң ниме итчезің?"], "p": 295}, {"t": "text", "c": ["– Пис чӱс пір миллион алты чӱс чибіргі ікі муң читі чӱс отыс пір.", "Мин сӱреңкей кізізім, мин орта санға хынчам."], "p": 296}, {"t": "text", "c": ["– Син прай ол чылтыстарнаң ниме итчезің?"], "p": 297}, {"t": "text", "c": ["– Ниме итчем? – Йа."], "p": 299}, {"t": "text", "c": ["– Пір дее ниме итпинчем. Мин оларнаң ээленчем."], "p": 300}, {"t": "text", "c": ["– Чылтыстарнаң ээленчезің? – Йа."], "p": 302}, {"t": "text", "c": ["– Че мин корольны кӧргем, хайзы…", "– Корольлар пір дее нименең ээленминчелер.", "Олар устапчалар.", "Анзы саңай пасха кирек."], "p": 303}, {"t": "text", "c": ["– Ниме ӱчӱн син чылтыстарны ээленчезің?"], "p": 304}, {"t": "text", "c": ["– Пай полар ӱчӱн."], "p": 305}, {"t": "text", "c": ["– Нимее пай поларға?"], "p": 306}, {"t": "text", "c": ["– Пазох наа чылтыстарны садып аларға, сынап піреезі оларны таап алза."], "p": 307}, {"t": "text", "c": ["\"Ол ізеечі чіли тӧӧй сағынча,\" – сағын салған Кічиҷек тегин."], "p": 308}, {"t": "text", "c": ["Аннаң андар сурап сыххан:"], "p": 309}, {"t": "text", "c": ["– Хайди чылтыстарнаң ээленіп аларға чарир?"], "p": 310}, {"t": "text", "c": ["– Чылтыстар кемни? – перініп сурған идінҷек."], "p": 311}, {"t": "text", "c": ["– Пілбинчем.", "Пірдеезіни."], "p": 312}, {"t": "text", "c": ["– Андағда мини, аннаңар мин пурун сағынып алғам."], "p": 313}, {"t": "text", "c": ["– Анзынаң чарир йа?"], "p": 314}, {"t": "text", "c": ["– Андағ чи.", "Сынап син ээзі чох алмазты таап алзаң, андада ол сини. Сынап син ээзі чох олтырыхты таап алзаң, ол сини. Сынап сағаа иң пурун пазыңа хайдағ-да маңат сағыс кір килзе, син ағаа патент алып алчазың: ол сини.", "Мин чылтыстарнаң ээленчем, минің алнымда оларнаң ээленерге пірдеезінің сағызы читпеен нооза."], "p": 315}, {"t": "text", "c": ["– Пот, анзы сын, – теен Кічиҷек тегин.", "– Син оларнаң ниме итчезің?"], "p": 316}, {"t": "text", "c": ["– Мин оларның ээзі полчам, – теен идінҷек.", "– Оларны санапчам паза хатабох санапчам.", "Ол уғаа сидік ниме.", "Че мин сӱреңкей кізібін."], "p": 317}, {"t": "text", "c": ["Че Кічиҷек тегинге анзы асхынах полған."], "p": 318}, {"t": "text", "c": ["– Сынап минің торғы платок пар полза, мин аны, мойным ибіре палғап, хада апарыбызарбын, – теен ол. – Сынап минің чахайах пар полза, мин аны ӱзіп, хада апарыбызырбын.", "Че син чылтыстарны хада апар полбассың нооза!"], "p": 319}, {"t": "text", "c": ["– Чох, че мин оларны банксар сал саларбын."], "p": 320}, {"t": "text", "c": ["– Хайди анзы?"], "p": 321}, {"t": "text", "c": ["– А піди: мин чаҷында пасчам, нинҷе минің чылтыстар. Анаң ол чаҷынны харчахха салып, клӱснең пиктебісчем."], "p": 322}, {"t": "text", "c": ["– Ол ла ба?"], "p": 323}, {"t": "text", "c": ["– Ол даа чарапча."], "p": 324}, {"t": "text", "c": ["\"Хайдағ хынығ! – сағын салған Кічиҷек тегин. – Поэзия даа пар. Че андағ ла улуғ кирек нимес\"."], "p": 325}, {"t": "text", "c": ["Ниме улуғ, а ниме улуғ нимес – аны Кічиҷек тегин позы оңдайынҷа оңарған, улуғлар чіли нимес, че саңай пасха."], "p": 326}]}