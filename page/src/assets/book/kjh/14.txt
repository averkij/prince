{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XIV", "p": 327}, {"t": "text", "c": ["– Минің чахайах пар, – теен ол, – мин аны иртен сай суғлапчам. Минің ӱс вулкан пар, мин оларны неделя сай арығлапчам. Прай ӱзін арығлапчам, ідӧк ус парғанын.", "Пірее ниме пол парарға айабас.", "Минің дее вулканнарыма паза минің чахайағыма тузалығ, хаҷан мин оларнаң ээленчем.", "Че чылтыстарға синнең пір дее тузазы чоғыл...", "Идінҷек кізі ахсын асхан полған, че ниме нандырарға сағын полбаан, Кічиҷек тегин, тізең, аннаң андар парыбысхан."], "p": 327}, {"t": "text", "c": ["\"Чох, улуғлар сынап таа хайхастығ чон\", – олаңай чоохтанған ол пос алынҷа, чолын узарадып."], "p": 328}, {"t": "text", "c": ["Пизінҷі планета уғаа хынығ полған. Ол прайзынаң кічиҷек полған.", "Анда фонарь паза фонарщик ла сыыпчатхан.", "Кічиҷек тегин пір дее оңнап полбинчатхан, мындағ кічиҷегес, тигірде чіт парған планетаҷахха, хайда туралар даа, чуртағҷылар даа чохта, фонарь паза фонарщик нимее киректір. Че ол сағын салған: \"Арса, пу кізі оңдай-пазы чох. Че ол андағ ла оңдайы – пазы чох нимес, ол король, улуғсырхос, идінҷек паза ізеечі чіли. Аның тоғызында хайдағ-да пілдіріг пар.", "Хаҷан ол позынын фонарьын чарытча – пазох пір наа чылтыс алай чахайах тӧреен осхас.", "Че хаҷан ол фонарьны ӱзірібісче – чылтыс алай чахайах узи пиргенге тӧӧй."], "p": 331}, {"t": "text", "c": ["Уғаа чахсы тоғыс. Пу сынап таа, сілігдеңер туза ниме\"."], "p": 332}, {"t": "text", "c": ["Пу планетаҷахнаң тиңнес парғанда, ол фонарщикке, улуғлап, мӧкейген. – Чалахай кӱннең,– теен ол. – Син ноға ам фонарьны ӱзірібістің?"], "p": 334}, {"t": "text", "c": ["– Андағ чӧптезіг, – нандырған фонарщик.", "– Чалахай кӱннең."], "p": 335}, {"t": "text", "c": ["– Хайдағ андағ чӧптезіг?"], "p": 336}, {"t": "text", "c": ["– Фонарь ӱзірерге.", "Чалахай иирнең. Ол пазох фонарьны чарыдыбысхан."], "p": 338}, {"t": "text", "c": ["– Син ноға аны пазох тамызыбысхазың?"], "p": 339}, {"t": "text", "c": ["– Андағ чӧптезіг, – хатап чоохтанған фонарщик."], "p": 340}, {"t": "text", "c": ["– Піл полбинчам, – сығарынған Кічиҷек тегин."], "p": 341}, {"t": "text", "c": ["– Пілбес ниме чоғыл, – теен фонарщик, – чӧптезіг, ол чӧптезіг. Чалахай кӱннең."], "p": 342}, {"t": "text", "c": ["Фонарьны ӱзірібіскен."], "p": 343}, {"t": "text", "c": ["Анаң, хызыл клеткаҷахтығ пладыҷахнаң хамағындағы тирні чызыбызып, теен:"], "p": 344}, {"t": "text", "c": ["– Аар тоғыс минің.", "Хаҷан-да ол пілдістіг полған. Мин иртен тустарда фонарьны ӱзірібісчеткем, а иирде, тізең, тамысчатхам.", "Мағаа тынанарға пір кӱн халҷаң паза хараазын узуп халарға… – Анаң чӧптезіг алыс парған ма? – Чӧптезіг алыспаан, – теен фонарщик. – Пот ана анда чобағ!", "Минің планетам чылдаң чылға табырахтаң табырах айлан сыххан, че чӧптезіг халған."], "p": 346}, {"t": "text", "c": ["– Ам чи хайди? – сурған Кічиҷек тегин."], "p": 347}, {"t": "text", "c": ["– А ідӧк ле. Планета пір сағат аразына толдыразынаң ибірілче, минің, тізең, пір пағат таа тынанҷаам чоғыл. Полған на сағат пазынаң мин фонарьны ӱзірчем, анаң пазох аны тамысчам."], "p": 348}, {"t": "text", "c": ["– Пот хынығдыр!", "Андағда синің кӱн пір ле сағатча пол парыбысча!"], "p": 349}, {"t": "text", "c": ["– Хынығ даа ниме мында чоғыл, – чараспаан фонарщик.", "– Піс синнең пір айҷа чоохтас парирбыс."], "p": 350}, {"t": "text", "c": ["– Саңай пір ай?!"], "p": 351}, {"t": "text", "c": ["– Йа, іди. Отыс сағат.", "Отыс кӱн.", "Чалахай иирнең!"], "p": 352}, {"t": "text", "c": ["Анаң ол пазох фонарьны чарыдыбысхан."], "p": 353}, {"t": "text", "c": ["Кічиҷек тегин фонарщиксер кӧрген, аның кӧңніне пу кізі улам кірчеткен, хайзы пирген сӧзіне піди турысхан. Кічиҷек тегин сағын килген, хайди ол хаҷан-да одырҷыхты аар-пеер чылдыр чӧрген, кӱн хончатханын хоза кӧріп алар ӱчӱн.", "Ам ағаа арғызына полыс пирері килібіскен. – Истек, – теен ол фонарщикке, – мин пір оңдай пілчем: син хаҷан хынчатсаң, андада тынан тур...", "– Мағаа тӧреміл тынанарым килче, – теен фонарщик."], "p": 355}, {"t": "text", "c": ["– Пит, позының сӧзіне турыстығ полып, че ідӧк тее арғаас полчазың."], "p": 356}, {"t": "text", "c": ["– Синің планетаҷааң уғаа кічиҷек, – аннаң андар чоохтанған Кічиҷек тегин, – син аны ӱс хаалыхха ла ибірібізерзің. А піди олаңай ла табырах пас парарға, полған на сай кӱн чариинда полар ӱчӱн хаҷан тынанарың килчетсе, син олаңай ла пар ла тур, пар ла тур... Іди кӱн син нинҷе хынғанҷа, анҷа полар. – Че мағаа ол нимедең тузазы даа чоғыл, – теен фонарщик.", "– Чир ӱстӱнде мин прай нимедең артых узирға хынчам."], "p": 358}, {"t": "text", "c": ["– Андада синің киреең хомай, – ачын парған ағаа Кічиҷек тегин."], "p": 359}, {"t": "text", "c": ["— Минің киреем хомай, – чарасхан фонарщик.", "– Чалахай кӱннең. Паза фонарьын ӱзірібіскен."], "p": 361}]}