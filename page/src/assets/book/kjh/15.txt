{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XV", "p": 363}, {"t": "text", "c": ["\"Пот кізі, – пос алынҷа чоохтанған Кічиҷек тегин, чолын узарадып, – пот кізі, хайзын прайзы нимее салбасчыхтар: король даа улуғсырхос таа, ізеечі дее, идінҷек тее.", "Олох туста ол оларның хыринда, мин сағынғанда, чалғысхан кӱлкістіг нимес. Арса, ол позынаңар ла сағынминчатхан ӱчӱн\". Кічиҷек тегин улуғ тыныбысхан. \"Пот кемнең ынағлазарға кирек, – хоза сағын салған ол. – Че аның планетаҷағы най ла кічиҷегес.", "Анда ікӧлеңе орын чоғыл...\"", "Ол позына сығарынарға тідінмеен ідӧк, пу хайхастығ планетаҷахха прай нимедең артых ачырғанча пасхох пір сылтағнаң: чибіргі тӧрт час аразына ол кӱн хонарынаң пір муң тӧрт чӱс хырых хати ӧкерсініп аларҷых!"], "p": 364}, {"t": "text", "c": ["Алтынҷы планета алнындағызынаң он хати улуғ полған.", "Анда апсах чуртаан, хайзы халын кинделер пасхан."], "p": 366}, {"t": "text", "c": ["– Кӧр-дек!", "Мына чорыхчы килді! – хысхырған ол, Кічиҷек тегинні кӧр салып. Кічиҷек тегин столға одырыбысхан, тын алып аларға полып. Ол нинҷе чирлерҷе чӧр салған."], "p": 368}, {"t": "text", "c": ["– Син хайдаңзың? – сурған аннаң апсах."], "p": 369}, {"t": "text", "c": ["– Хайдағ мындағ уғаа улуғ кинде? – сурған Кічиҷек тегин.", "– Сірер мында ниме итчезер?"], "p": 370}, {"t": "text", "c": ["– Мин географпын, – нандырған апсах."], "p": 371}, {"t": "text", "c": ["– Нимедір ол географ?"], "p": 372}, {"t": "text", "c": ["– Ол ученай, хайзы пілче, хайда полчалар талайлар, суғлар, саарлар, тағлар паза хумнығ чазылар."], "p": 373}, {"t": "text", "c": ["– Хайдағ хынығ! – теен Кічиҷек тегин.", "– Пот пу – сын кирек! Ол географтың планетазын кӧрглебіскен. Ол хаҷан даа мындағ тың улуғ планетаны кӧрбеен полған!"], "p": 375}, {"t": "text", "c": ["– Сірернің планета уғаа сіліг, – теен ол. – Тиңіс талайлар сірернің пар ба?"], "p": 376}, {"t": "text", "c": ["– Анзын мин пілбинчем, – теен географ."], "p": 377}, {"t": "text", "c": ["– Э-э-э... – кӧңні тӱскен Кічиҷек тегиннің.", "– А тағлар пар ба?"], "p": 378}, {"t": "text", "c": ["– Пілбинчем, – хатап теен географ."], "p": 379}, {"t": "text", "c": ["– А саарлар, суғлар, хумнығ чазылар?"], "p": 380}, {"t": "text", "c": ["– Оларны даа мин пілбинчем."], "p": 381}, {"t": "text", "c": ["– Че сірер географсар нооза!"], "p": 382}, {"t": "text", "c": ["– Анзы андағ, – теен апсах. – Мин географпын, че чорыхчы нимес.", "Мағаа чорыхчылар най ла киректер.", "Географтар саарларны, суғларны тағларны, талайларны, тиңіс талайларны паза хумнығ чазыларны санға албинчалар нооза.", "Географ – ол уғаа аарлығ кізі, ағаа маң чоғыл чӧрчедерге.", "Ол позының пӧлігінең сыхпинча. Че ол позында чорыхчыларнаң тоғасча паза оларның чоохтарын пазып алча.", "Сынап оларның піреезі хайдағ-да хынығ ниме чоохтап пирзе, географ олардаңар чахсы піліп аларға сыныхтапча, сын хылыхтығ ба ол чорыхчы кізі."], "p": 383}, {"t": "text", "c": ["– А ноға?"], "p": 384}, {"t": "text", "c": ["– Сынап ол чорыхчы чойланчатса, география учебниктерінде прай ниме путхал парар нооза.", "Сынап ол артых амзабысса – ідӧк хыйал."], "p": 385}, {"t": "text", "c": ["– А ноға?"], "p": 386}, {"t": "text", "c": ["– Ізеечілернің хараана ікі кӧрінче нооза.", "Анда, хайда сынында пір тағ полза, географ ікіні таныхтап салар."], "p": 387}, {"t": "text", "c": ["– Мин пір кізіні пілгем... Ол хомай чорыхчы поларҷых, – таныхтаан Кічиҷек тегин."], "p": 388}, {"t": "text", "c": ["– Уғаа даа орта полар.", "Ана іди, сынап чорыхчы – сын хылыхтығ кізі полза, андада аның асхан нимезін сыныхтапчалар."], "p": 389}, {"t": "text", "c": ["– Хайди сыныхтапчалар? Парып, кӧрчелер бе?"], "p": 390}, {"t": "text", "c": ["– Чох.", "Ол уғаа сидік ниме.", "Олаңай ла хысчалар, ол чорыхчы киречілеен тіп.", "Кӧзідімге, сынап ол улуғ тағны таап алза, андартын улуғ тастарны ағыл килзін."], "p": 391}, {"t": "text", "c": ["Географ кинетін ӱрӱк сыххан:"], "p": 392}, {"t": "text", "c": ["– Син дее позың чорыхчызың нооза! Син ырахтаң килгезің!", "Мағаа позыңның планетазынаңар чоохтап пир! Анаң ол, халын киндені азып, карандашты чазабысхан.", "Чорыхчыларның чоохтарын пастап карандашнаң пасчалар. Соонаң чорыхчы киречі ниме-нооларын кӧзіт пирзе, андада аның чооғын черниланаң пазарға чарир."], "p": 394}, {"t": "text", "c": ["– Исчем сині, – теен географ."], "p": 395}, {"t": "text", "c": ["– Та, минің андағ даа хынығ ниме чоғыл, – тапсаан Кічиҷек тегин. –Минің прай ниме уғаа кічіглер. Ӱс вулкан пар.", "Ікізі тоғынча, че пірсі хаҷанох ус парған.", "Че соонаң ниме пол парбас...", "– Ізе, прай ниме пол парарға айабас, – чарасхан географ."], "p": 396}, {"t": "text", "c": ["– Паза минің чахайах пар."], "p": 397}, {"t": "text", "c": ["– Чахайахтарны піс таныхтабинчабыс, – теен географ."], "p": 398}, {"t": "text", "c": ["– Ноға?", "Ол иң сіліг ниме нооза! – Чахайахтар эфемернай нимелер."], "p": 400}, {"t": "text", "c": ["– Хайди іди – эфемернай?"], "p": 401}, {"t": "text", "c": ["– География кинделері – чир ӱстӱнде иң аарлығ кинделер, – чарытхан географ.", "– Олар хаҷан даа иргіленминчелер.", "Тағ орнынаң тибіреені, анзы най ла удаа полбинчатхан ниме нооза.", "Алай ба тиңіс талай соол парары.", "Піс алыспинчатхан паза мӧге нимелердеңер пасчабыс."], "p": 402}, {"t": "text", "c": ["– Че ус парған вулкан усхун килерге айабас, – тохтаатхан Кічиҷек тегин.", "– Че нимедір ол \"эфемернай\"?"], "p": 403}, {"t": "text", "c": ["– Вулкан ус парған алай тоғынча, анзы піске, географтарға, пасхазы чоғыл, – теен географ. – Піске ӧӧнінде: тағ. Ол алыспинча. – Нимедір ол \"эфемернай\"? – сурған Кічиҷек тегин, нинҷезін хати ол, сурығ пиріп, ағаа нандырығ албаанда, тохтабаҷаң."], "p": 405}, {"t": "text", "c": ["– Ол полар: кем тӱрчедең чіт парарға кирек."], "p": 406}, {"t": "text", "c": ["– Минің чахайағым тӱрчедең чіт парарға кирек пе?"], "p": 407}, {"t": "text", "c": ["– Анзы пілдістіг."], "p": 408}, {"t": "text", "c": ["\"Минің абахайым паза ӧрінізім ӱрге полбаандыр, – пос алынҷа чоохтанған Кічиҷек тегин, – ағаа ибіркідең арачыланҷаң нимезі дее чоғыл, аның тӧрт ле хазалҷығы пар.", "Че мин аны тастабысхам паза ол минің планетамда саңай чалғысхан халған!\"", "Іди ол пастағызын на тастабысхан чахайахха ачырған парған.", "Че мындох ағаа махачыланызы айлан килген."], "p": 409}]}