{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XVI", "p": 410}, {"t": "text", "c": ["– Мағаа хайдар парарға сірер чӧп пирерҷіксер? – сурған ол географтаң."], "p": 410}, {"t": "text", "c": ["– Чир планетада пол кил, – нандырған географ. – Аннаңар хомай чоохтаспинчалар.", "Анаң Кічиҷек тегин чолға сығыбысхан, че сағыстары аның тастаан чахайахтаңар полған. Іди читінҷі планета, хайзынзар ол килген, Чир полған."], "p": 413}, {"t": "text", "c": ["Чир – олаңай планета нимес!", "Анда саналча пір чӱс он пір король (ол санда хайди даа негритяннар), читі муң географ, тоғыс чӱс муң идінҷек, читі миллион чарым ізеечі, ӱс чӱс он пір улуғсырхос, прай ікі миллиардха чағын улуғлар."], "p": 414}, {"t": "text", "c": ["Сірерге пілдістіг ползын тіп, Чир хайдағ улуғ полчатханын чоохтап ла пирим, электричество сағынып алғалахха, прай алты континентте фонарщиктернің пӱкӱле армиязын тударға килісчең – тӧрт чӱс алтон ікі муң пис чӱс он пір кізі."], "p": 415}]}