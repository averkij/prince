{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XVII", "p": 416}, {"t": "text", "c": ["Сынап оортахтаң кӧрзе, ол уғаа сіліг кӧрім полған.", "Ол армияның хыймырааны уғаа орта ритмге килісчеткен, саңай балеттегі осхас.", "Пурун сыхчаңнар Наа Зеландияның паза Австралияның фонарщиктері.", "Постарының оттарын тамызып, олар узирға парыбысчаңнар.", "Оларның соонда Хыдаттың фонарщиктерінің теезі. Постарының теелбегін толдырыбызып, олар ідӧк кӧзеңе кистінзер чазынҷаңнар.", "Анаң теес читчеткен Россиядағы паза Индиядағы фонарщиктерге. Анаң – Африкада паза Европада.", "Соонаң Ӱстӱнзархы Америкада, соонаң Алтынзархы Америкада.", "Паза хаҷан даа олар алҷаастанмааннар, пірдеезі алайға тузында нимес сыхпаан.", "Йа, анзы чалтырама полған."], "p": 416}, {"t": "text", "c": ["Тігі ле фонарщикке, хайзы чалғыс фонарьны алтынзархы полюста паза ӱстӱнзархы полюстағы харындас кізее – ол ікӧлеңе ле ниик паза сағыссырас чох чуртас полған: оларға постарының киректерінең чылда ікі ле хати айғазарға килісчең."], "p": 417}, {"t": "text", "c": ["Хаҷан най ла хаңалҷостанарың килчетсе, пірее хати ирік чохта чойланыбысчазың.", "Фонарщиктердеңер чоохтап, мин сын нимедең хыйа парыбысхам. Чочынчам, кем пістің планетаны пілбинче, аннаңар саба нимелер истіп алар.", "Кізілер Чирде андағ ла кӧп орында ниместер.", "Сынап аның ікі миллиард чуртағҷылары, пірге чыылып, кӧп чон пол парза, чыылығдағы чіли, прайзы олар узуны чибіргі пирста паза чалбаа чибіргі пирста полза, олар пу орынға оой ла сыып парарҷыхтар.", "Чир ӱстӱндегі прай чонны Тиңіс талайдағы иң кічиҷек олтырыхта иңнілерінең піріктіре турғызып, сыыртып аларға чарир."], "p": 419}, {"t": "text", "c": ["Улуғлар сірерге киртінместер дее.", "Олар уғаа кӧп орында полчабыс тіп сағынчалар."], "p": 420}, {"t": "text", "c": ["Олар постарын баобабтар чіли илбексібіс тіп сағынчалар.", "Че сірер оларға орта санирға чӧп пиріңер. Оларға анзы кӧңнілеріне кірер, олар саннарға уғаа хынчалар нооза.", "Че сірер ол арифметикаа тус хоратпаңар. Анзы тикке ле.", "Сірер ол даа чох мағаа киртінчезер."], "p": 421}, {"t": "text", "c": ["Іди Кічиҷек тегин, Чирзер киліп, пір дее тыннығ ниме таппин, уғаа таңнап парған.", "Ол, алҷаастап, пасха планетазар учух килгем тіп сағын таа парған. Че мында хумда ай сузы осхас ӧңніг пурба хыймыри тӱскен."], "p": 422}, {"t": "text", "c": ["– Чалахай иирнең, – теен тик нимес Кічиҷек тегин."], "p": 423}, {"t": "text", "c": ["– Чалахай иирнең, – нандырған чылан."], "p": 424}, {"t": "text", "c": ["– Хайдағ пу планетазар мин килдім?"], "p": 425}, {"t": "text", "c": ["– Чирзер, – теен чылан. – Африказар."], "p": 426}, {"t": "text", "c": ["– Андағ ноо. Чирде кізі чоғыл ба? – Пу хумнығ чазы. Хумнығ чазыда пірдеезі чуртабинча.", "Че Чир улуғ."], "p": 428}, {"t": "text", "c": ["Кічиҷек тегин, тасха одырыбызып, тигірзер кӧрібіскен."], "p": 429}, {"t": "text", "c": ["– Мин піліп аларҷыхпын, ноға чылтыстар чарыпчалар, – сағысха тӱзіп, ол чоохтанған. – Полғаны ла ирте бе алай орай позынин хатап таап алар ӱчӱн неке.", "Кӧр, ана минің планетам – хап орта пістің ӱстӱбісте...", "Че хайдағ ырахтыр ол!"], "p": 430}, {"t": "text", "c": ["– Сіліг планета, – теен чылан.", "– А син мында, Чирде, ниме идерзің?"], "p": 431}, {"t": "text", "c": ["– Мин позымның чахайағымнаң хырыс салғам, – сығарынған Кічиҷек тегин."], "p": 432}, {"t": "text", "c": ["– А андағ ноо...", "Паза ікӧлең тымыл парғаннар."], "p": 433}, {"t": "text", "c": ["– А хайда кізілер? – хатабох хайди полза чоохтанған Кічиҷек тегин.", "– Хуу чазыда хайдағ даа полза, ээрістіг...", "– Кізілер дее аразында ээрістіг, – таныхтаан чылан. Кічиҷек тегин андар ситкіп кӧрібіскен."], "p": 435}, {"t": "text", "c": ["– Син пасхаҷыл нимезің, – теен ол. – Салаадаң даа чоон нимес...", "– Че минің кӱзім, корольның салаазындағызынаң даа артых, – чараспаан чылан."], "p": 436}, {"t": "text", "c": ["Кічиҷек тегин кӱлінібіскен:"], "p": 437}, {"t": "text", "c": ["– Че син андағ ла кӱстігзің ме? Синің азахтарың даа чоғыл. Син чорыхха даа пар полбассың...", "– Мин сині хайдағ даа корабльдаң ырах апарыбызам, – теен чылан. Анаң Кічиҷек тегиннің азах табанының ӱстӱнде ораалыбысхан, алтын пілектес чіли. – Полғанын на, кемге мин теепчем, ол сыххан чирінзер нандыра айландырчам, – теен ол. – Че син арығзың паза чылтыстаң килгезің...", "Кічиҷек тегин нандырбаан."], "p": 440}, {"t": "text", "c": ["– Мағаа сині айастығ, – чооғын узаратхан чылан. – Син пу Чирде уғаа уйанзың, хайзы гранит осхас хатығ.", "Ол кӱнде, хаҷан син позыңның тастаан планетадаңар матап ачырғанчатсаң, мин сағаа полыс поларбын.", "Мин пол поларбын...", "– Мин чахсы піліп алғам, – теен Кічиҷек тегин.", "– Че син ноға полған на сай чазыт сӧстернең чоохтанчазың?"], "p": 441}]}