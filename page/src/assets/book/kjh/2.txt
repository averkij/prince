{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "II", "p": 14}, {"t": "text", "c": ["Мин позымның чуртазында аймах хыйға кізілерге кӧп учураам.", "Мин улуғларның аразында ӱр чуртаам. Мин оларны уғаа чағын кӧрҷеңмін.", "Ол саринаң, кӧні чоохтаза, олардаңар чахсы сағынмаҷаңмын."], "p": 14}, {"t": "text", "c": ["Хаҷан мин улуғ кізее тоғас парзам, хайзы мағаа пасхазының хыринда хыйға арах паза оңарчатхан чіли пілдірчетсе, ағаа позымның 1№ хоозымны кӧзітчеңмін – мин аны, хайраллап, хаҷан даа хада ал чӧрҷеңмін. Мин пілерге сағынғам, сынап па пу кізі ниме-де оңарча.", "Че олар прайзы мағаа нандырғаннар: \"Пу сілепе\".", "Паза мин оларнаң удавтаңар даа, джунглидеңер дее, чылтыстардаңар даа чоохтаспиныбысхам. Мин оларның кӧрістерінҷе пол сыххам. Мин оларнаң бридж паза гольф ойыннардаңар, политикадаңар паза галстуктардаңар чоохтасхам.", "Улуғлар даа уғаа чӧпсінгеннер, мындағ орта сағынчатхан кізінең танызып алғаннаңар. Іди мин чалғысхан чуртаам паза мағаа килістіре чоохтасчаң кізі чох полған. Че мына алты чыл мының алнында мағаа Сахарада тӱзерге киліс парған. Минің самолёдымның моторында ниме-де сайбал парған.", "Миннең хада механик тее, пасха кізілер дее чох полғаннар, аннаңар мин аны прай позым тыхтап кӧрерге чаратхам, ол ниме уғаа сидік тее полза.", "Мағаа ол моторны тыхтабызарға алай итпезе ӧл парарға кирек полған. Суғ мағаа неделяҷа ла чидер полған."], "p": 17}, {"t": "text", "c": ["Іди мин пастағы иирде хуу чазыдағы хумда узи пиргем, хайда муңар пирста ибіре пір дее чурт чох полған.", "Корабль саайланған соонда паза Тиңіс талай ортызында чіт парған салдағы кізі дее піди чалғыс полбасчых неке.", "Минің хайхазым кӧрген ползар, хаҷан мині иртен кемнің-де ніскеҷек ӱні усхурыбысхан. Ол теен: – Мағаа... хучаҷахты хоостап пирдек! – А?.. – Хоостап пир мағаа хучаҷахты...", "Мин сегіре тӱскем, ӱстӱмде тигір кӱзӱреен чіли.", "Чысхлабысхам харахтарымны. Ибіре кӧрглеп сыххам. Анаң кічиҷек хынығ кізіҷегісті кӧр салғам, хайзы минзер кӱлінмин дее кӧрген.", "Мына аның иң чахсы омазы, хайзын мағаа соонаң хоостирға киліс парған.", "Че минің хоозымда ол илееде чахсы полбаан, хайдағ ол сынында полған. Анзы минің пыром полбаан, хаҷан мағаа алты час полғанда, улуғлар мині киртіндіргеннер, мин хоосчы пол полбаспын, паза мин удавты тастынаң паза істінең хоостаан соонда, пір дее ӱгрен полбаам."], "p": 21}, {"t": "text", "c": ["Іди мин пар чоғымнаң пу хынығ нимені кӧрглеем.", "Сірер ундутпаазар, мин кізілер чуртынаң муңар пирста оортах полғам.", "Че олох туста, тізең, пу палаҷах астых парғанға, алай, най ла майығып, хорых парғанға, алай, ӧзӧгіп, сухсапчатханға тӧӧй полбаан.", "Аны кӧріп, пір дее чоохтап полбассың, пу олған ээн чазыда, пір дее чағын чурт чох чирде астых парған тіп.", "Хайди полза, тілім айлан киліп, мин сурабысхам:"], "p": 22}, {"t": "text", "c": ["– Че... син мында ниме итчезің?"], "p": 23}, {"t": "text", "c": ["Ол, тізең, хатабох, пір дее кӱлінмин, амыр ла сурабысхан:"], "p": 24}, {"t": "text", "c": ["– Хоостап пирдек... хучаҷахты...", "Пу прай ниме іди чазыттығ паза оңарҷаа чох полғаннаңар, мин тоғырлан полбаам. Хайди даа оңдай-пазы чох чирде, хуу чазыда, хости ӧлімніг орында полчадып, мин ирік чохта ізебімнең чаҷын листогын паза мӧге пероны сығар килгем.", "Че мында мин сағысха кир килгем, мин кӧбізін географияны, тархынны, арифметиканы паза правописаниені ӱгренгем нооза, аннаңар палаҷахха чоохтаам (аринҷа тарынҷах чоохтанғам), хоостап полбинчам тіп.", "Ол нандырған: – Хайтпас. Хооста хучаҷахты."], "p": 26}, {"t": "text", "c": ["Мин чуртазымда хучаларны пір дее хоостабааннаңар, мин иргі ікі хоозымның пірсін, хайзыларын мин хоостап пілҷең полғам – удавтың тастын. Анаң уғаа таңнап парғам, хаҷан палаҷах хысхырыбысхан: – Чох, чох! Мағаа удавтағы слон кирек чоғыл!", "Удав иртіре хорғыстығ, слон, тізең, иртіре улуғ.", "Минің ибімде прай ниме уғаа кічиҷек. Мағаа хучаҷах кирек.", "Хооста хучаҷахты."], "p": 28}, {"t": "text", "c": ["Анаң мин хоостабысхам. Ол минің хоозымны ситкіп кӧрібіскен, анаң чоохтанған:"], "p": 30}, {"t": "text", "c": ["– Чох, пу хучаҷах саңай тӱреңмей.", "Пасханы хоостап пир."], "p": 31}, {"t": "text", "c": ["Мин хоостабысхам."], "p": 32}, {"t": "text", "c": ["Минің наа арғызым нымзах, паарсах кӱлінібіскен."], "p": 33}, {"t": "text", "c": ["– Син позың кӧрчезің нооза, – теен ол, – пу хучаҷах нимес. Пу улуғ хуча.", "Аның мӱӱстері пар... Мин пазох пасхали хоостабысхам.", "Че ол пу даа хоосха хынмин салған:"], "p": 34}, {"t": "text", "c": ["– Пу уғаа кирі.", "Мағаа андағ хучаҷах кирек, хайзы ӱр чуртир."], "p": 35}, {"t": "text", "c": ["Мында мин сыдаспаам – мағаа моторны табырах сайабызарға кирек полған нооза – харчағас тырбахтап пиргем. Анаң палаҷахха чоохтаам: – Мына сағаа харчах.", "Анда андағ хучаҷах одырча, хайдағ сағаа кирек."], "p": 38}, {"t": "text", "c": ["Че мин хайди таңнап парғам, хаҷан минің хатығ чарғыҷым кинетін чари тӱскен:"], "p": 39}, {"t": "text", "c": ["– Че мынзы чахсы!", "Хайди син сағынчазың, пу хучаҷахха от кӧп кирек полар ба?"], "p": 40}, {"t": "text", "c": ["– Ноға?"], "p": 41}]}