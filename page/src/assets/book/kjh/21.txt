{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XXI", "p": 470}, {"t": "text", "c": ["Ол уғаа-уғаа часказы чох полыбысхан.", "Аның абахайы, ағаа тӧӧй паза тилекейде пірдеезі чоғыл тіп чоохтаҷаң.", "А мында аның алнында пис муңча хап орта андағох чахайахтар пір садта!"], "p": 470}, {"t": "text", "c": ["\"Хайди ол тарын парарҷых, оларны кӧр салған полза, – сағын салған Кічиҷек тегин. – Ол матап чидір сығарҷых паза ӧлеечік полыбызарҷых, кӱлкістіг ле кӧрінмеске полып.", "Мағаа даа аның соонҷа, ағырығнаң чіли, чӧрерге килізерҷік, іди полбаза, ол сынап таа ӧлібізерҷік, мині дее уйатха суғарға полып...\"", "Анаң ол сағын салған: \"Мин, тізең, хандыра сағын чӧргем, тилекейде минің не андағ чахайах паза андағ пірдеезінде чоғыл тіп, сынында ол олаңай ла ӧкпең порчо полтыр.", "Іди минің олаңай ла ӧкпең порчо паза тізектерімҷе ле ӱс вулкан парлар, оларның пірсі ус парған, саңайға даа полар... хайдағ мин аның соонда тегин полчам...\"", "Ол, отха чадыбызып, ылғабысхан."], "p": 471}, {"t": "text", "c": ["Ана ол туста Тӱлгӱ сых килген."], "p": 473}, {"t": "text", "c": ["– Изен, – теен ол."], "p": 474}, {"t": "text", "c": ["– Изен, – иптіг нандырған Кічиҷек Тегин, анаң хылҷаңнаан, че пірдеезін кӧр таппаан."], "p": 475}, {"t": "text", "c": ["– Мин мында, – истілген табыс. – Яблоня алтында...", "– Син кемзің? – сурған Кічиҷек Тегин.", "– Хайдағ син сілігзің!"], "p": 476}, {"t": "text", "c": ["– Мин – Тӱлгӱзім, – теен Тӱлгӱ."], "p": 477}, {"t": "text", "c": ["– Хада ойнааң, – сурынған Кічиҷек тегин.", "– Мағаа уғаа эрістіг...", "– Мин синнең ойнап полбаспын, – теен Тӱлгӱ. – Мин ӱгренмеем."], "p": 478}, {"t": "text", "c": ["– Ох, пыром таста, – теен Кічиҷек тегин."], "p": 479}, {"t": "text", "c": ["Че, сағынып, сурған:"], "p": 480}, {"t": "text", "c": ["– А хайди анзы – ӱгренмеені?"], "p": 481}, {"t": "text", "c": ["– Син мыннаң нимессің, – сизінген Тӱлгӱ. – Ниме син мында тілепчезің?"], "p": 482}, {"t": "text", "c": ["– Кізілерні тілепчем, – теен Кічиҷек тегин. – А хайди анзы ӱгренмеені?"], "p": 483}, {"t": "text", "c": ["– Кізілернің мылтыхтар пар, олар, тізең, аңнап чӧрчелер.", "Анзы уғаа изі чох! Олар ідӧк таңахтар ӧскірчелер."], "p": 484}, {"t": "text", "c": ["Анзынаң олар чахсылар.", "Син таңахтар тілепчезің?"], "p": 485}, {"t": "text", "c": ["– Чох, – теен Кічиҷек тегин. – Мин арғыстар тілепчем.", "А хайди анзы – ӱгренмеені?"], "p": 486}, {"t": "text", "c": ["– Ол хаҷанох ундудыл парған ниме, – чарытхан Тӱлгӱ.", "– Ол таныхтапча: палғалыс тӧстирге."], "p": 487}, {"t": "text", "c": ["– Палғалыс?"], "p": 488}, {"t": "text", "c": ["– Пот іди, – теен Тӱлгӱ.", "– Син мағаа сағам кічиҷек ле оолахсың, хайди чӱс муң пасха оолахтар осхас.", "Син мағаа кирек чохсың.", "Мин дее сағаа кирек чохсым. Мин сағаа олаңай ла тӱлгӱҷексім, хайди чӱс муң пасха тӱлгӱлер осхас.", "Сынап син мині позыңа ӱгредіп алзаң, піс удур-тӧдір кирек поларбыс.", "Син мағаа чир ӱстӱнде чалғыс ла поларзың.", "Мин дее сағаа чир ӱстӱнде чалғыс ла поларбын...", "– Мин оңарып пастапчам, – теен Кічиҷек тегин.", "– Полған пір ӧкпең порчо... Ол мині позына ӱгредіп алған полар...", "– Полар даа, – чарасхан Тӱлгӱ.", "– Чир ӱстӱнде ниме ле полбинча."], "p": 489}, {"t": "text", "c": ["– Ол Чирде полбаан, – теен Кічиҷек тегин."], "p": 490}, {"t": "text", "c": ["Тӱлгӱ уғаа таңнап парған:"], "p": 491}, {"t": "text", "c": ["– Пасха планетада ба?"], "p": 492}, {"t": "text", "c": ["–Йа."], "p": 493}, {"t": "text", "c": ["– А ол планетада аңҷылар пар ба?"], "p": 494}, {"t": "text", "c": ["– Чох."], "p": 495}, {"t": "text", "c": ["– Хайдағ хынығ!", "А таңахтар пар ба?"], "p": 496}, {"t": "text", "c": ["–Чох."], "p": 497}, {"t": "text", "c": ["– Тилекейде прай ла чахсы полбаандыр! – улуғ тын салған Тӱлгӱ."], "p": 498}, {"t": "text", "c": ["Анаң ол пазох ол нимедеңер чоохтанған: – Эрістіг минің чуртазым.", "Мин таңахтарға аңнапчам, а кізілер мағаа аңнапчалар.", "Прай таңахтар тӧӧйлер паза кізілер дее прай тӧӧйлер.", "Мин эрістіг чуртапчам.", "Че сынап син мині позыңа ӱгредіп алзаң, минің чуртазым кӱн чіли чари тӱзер.", "Синің хаалыхтарыңны мин пасха муң хаалыхтар аразында танып сал турарбын.", "Кізілер хаалыхтарын ис салып, мин хаҷан даа тисчем паза чазынчам.", "Че синің хаалыхтарың мині позынзар хығырар, кӧг чіли, паза мин позымның чазынчатхан чирімнең сых килербін.", "Анаң – кӧр!", "Кӧрчезің ме, теегіде, чазыда пуғдай пысча?", "Мин халас чібинчем.", "Пазахтар мағаа кирек чохтар. Пуғдай чазылары мағаа пір дее ниме чоохтабинчалар. Анзы хомзыныстығ!", "Че синің алтын ӧңніг састар.", "Хайдағ чахсы поларҷых, хаҷан син мині ӱгредіп алған ползаң!", "Алтын пуғдай мағаа синнеңер сағысха кирдірерҷік.", "Мин чилге пазахтарның сыбдырасханына хыныбызарҷыхпын...", "Тӱлгӱ тымыл парған паза Кічиҷек тегинзер ӱр кӧрген. Анаң чоохтанған: – Сурынчам... Мині позыңа ӱгредіп ал!"], "p": 501}, {"t": "text", "c": ["– Мин ӧрініснең ӱгредерҷікпін, – нандырған Кічиҷек тегин, – че минің тузым уғаа асхынах.", "Мағаа ам даа арғыстарны таап аларға кирек паза аймах нимелердеңер піліп аларға."], "p": 502}, {"t": "text", "c": ["– Піліп аларға чарир андағ ла нимелерні, хайзыларын син ӱгредіп алғазың, – теен Тӱлгӱ.", "– Кізілернің пірее ниме піліп аларға тустары даа чоғыл.", "Олар ниме-нооларны садығ тураларында пиленге садызып алчалар.", "Че чоғыллар нооза андағ магазиннер, хайда арғыстарны сатчалар, аннаңар кізілернің амды арғыстары чоғыл.", "Сынап син арғызың ползын тіп сағынчатсаң, мині ӱгредіп ал!"], "p": 503}, {"t": "text", "c": ["– Аның ӱчӱн ниме идерге кирек? – сурған Кічиҷек тегин."], "p": 504}, {"t": "text", "c": ["– Мында ӱр сыдазарға кирек, – нандырған Тӱлгӱ.", "– Пастап син теегіде, оортахта одыр сал отха – пот іди.", "Мин синзер тоғыртын кӧріп одырам, а син тапсабинчазың.", "Сӧстер харығ полчалар удур-тӧдір оңнирға."], "p": 505}, {"t": "text", "c": ["Че син кӱннің сай кӧместең чағын одыр тур...", "Пір кӱнінде Кічиҷек тегин олох орынзар хатап килген."], "p": 506}, {"t": "text", "c": ["– Син хаҷан даа пір тусха кил тур, – сурынған Тӱлгӱ. – Пот, кӧзідімге, сынап син тӧрт час тузында кил турзаң, мин, тізең, ӱс частаң сығарох часкалығ пол сығарҷыхпын.", "Тоғасчаң тусха нинҷе чағыннап турза, анҷох кӧп часкалығ полчадарҷыхпын.", "Тӧрт час тузында, тізең, мин, сағыссырап, чӱрексін сығарҷыхпын. Мин часканың синін піліп аларҷыхпын!", "Сынап син полған на сай пасха туста кил турзаң, мин хайдағ тусха чӱреемні тимнеп саларға пілбессім...", "Кибірлерні тударға кирек."], "p": 507}, {"t": "text", "c": ["– Нимедір ол кибірлер? – сурған Кічиҷек тегин."], "p": 508}, {"t": "text", "c": ["– Ол даа хаҷанох ундудыл парған кирек, – чарытхан Тӱлгӱ.", "– Ол андағ ниме, хаҷан хайдағ-да кӱн пасха прай кӱннерге тӧӧй полбинча, пір час – пасха прай частарға.", "Пот, кӧзідімге, минің аңҷыларымның пар мындағ кибір: четвергтерде ол аалдағы хыстарнаң плесет салчалар.", "Хайдағ хандыра ол кӱн – четверг!", "Мин чорыхха сығыбысчам паза виноградникке саңай чит килчем.", "Че сынап аңҷылар хаҷан хынза, плесет сал турған ползалар, прай кӱннер тӧӧй поларҷыхтар паза мин пір дее тынан полбасчыхпын."], "p": 509}, {"t": "text", "c": ["Іди Кічиҷек тегин Тӱлгӱні ӱгредіп алған.", "Че мына чарылызар тус чит килген. – Мин синнеңер ылғап турам, – улуғ тынған Тӱлгӱ."], "p": 511}, {"t": "text", "c": ["– Син позың пыролығзың, – теен Кічиҷек тегин.", "– Мин сағаа хомай ползын тіп сағынмаам нооза, син позың миннең ӱгредіп ал тіп сурынғазың...", "– Йа, андағ, – теен Тӱлгӱ."], "p": 512}, {"t": "text", "c": ["– Че син ылғирзың нооза!"], "p": 513}, {"t": "text", "c": ["– Йа, андағ."], "p": 514}, {"t": "text", "c": ["– Андағда сағаа ол нимедең хомай."], "p": 515}, {"t": "text", "c": ["– Чох, – чараспаан Тӱлгӱ, – мағаа чахсы. Сағысха кир, ниме мин алтын пазахтардаңар чоохтаам. Ол тымылған. Анаң хосхан:"], "p": 517}, {"t": "text", "c": ["– Парып, пазох ӧкпең порчоларны кӧрібіс.", "Син оңарарзың, синің ӧкпең порчоң – тилекейде чалғыс ла.", "А хаҷан айлан килерзің, миннең анымҷохтазарға полып, мин сағаа пір чазыт нимені чоохтап пирем. Ол сағаа миннең сыйых полар."], "p": 518}, {"t": "text", "c": ["Кічиҷек тегин ӧкпең порчоларны кӧрерге парыбысхан."], "p": 519}, {"t": "text", "c": ["– Сірер минің ӧкпең порчома пір дее тӧӧй нимессер, – теен ол оларға. – Сірер ам даа пір дее ниме нимессер.", "Сірерні пірдеезі ӱгредіп албаан, сірер дее пірдеезін ӱгредіп албаазар.", "Андағох полған пастап минің Тӱлгӱм.", "Ол пасха чӱс муң тӱлгӱлердең пір дее пасха полбаан.", "Че мин аннаң ынағлас парғам, амды ол – чалғыс ла пу прай чир ӱстӱнде."], "p": 520}, {"t": "text", "c": ["Ӧкпең порчолар уғаа уйат парғаннар."], "p": 521}, {"t": "text", "c": ["– Сірер сілігзер, че хуруғзар, – аннаң андар чоохтанған Кічиҷек тегин.", "– Сірернің ӱчӱн ӧлімге дее парбастар.", "Итседе, хыринҷа піреезі парчатса, минің ӧкпең порчомны кӧріп, ол сірерӧк осхас полтыр тиир.", "Че ол чалғыс ла мағаа сірернің прайзынаң артых. Мин аны , че сірерні нимес, кӱннің сай суғлап турғам.", "Аны, че сірерні нимес, сӱлейке чабыхнаң чаап турғам. Аны, чилдең арачылап, кӧзеңедең кӧлеп турғам.", "Аның ӱчӱн харыстастарны ӧдіргем, ікі алай ӱсті артызып, соонаң ӧрбекейлер сыхсын тіп.", "Мин искем, хайди ол хоптанған паза махтанған, мин аны истіп турҷаңмын, ол тымыл таа парза.", "Ол – мини."], "p": 522}, {"t": "text", "c": ["Анаң Кічиҷек тегин Тӱлгӱзер айлан килген."], "p": 523}, {"t": "text", "c": ["– Анымҷох... – теен ол."], "p": 524}, {"t": "text", "c": ["– Анымҷох, – теен Тӱлгӱ.", "– Мына минің чазыдым, ол уғаа олаңай: чӱрек ле ӧтіг полча.", "Иң ӧӧнін харахнаң кӧр полбассың."], "p": 525}, {"t": "text", "c": ["– Иң ӧӧнін харахнаң кӧр полбассың, – соонҷа чоохтанған Кічиҷек тегин, пір дее ундутпас ӱчӱн. – Синің ӧкпең порчоң сағаа аарлығ, син ағаа прай чӱрееңні пир турған ӱчӱн."], "p": 527}]}