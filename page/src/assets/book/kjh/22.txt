{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XXII", "p": 529}, {"t": "text", "c": ["– Прай чӱреемні пир турған ӱчӱн... – соонҷа чоохтанған Кічиҷек тегин, пір дее ундутпас ӱчӱн. – Кізілер ол син нимені ундут салғаннар, – теен Тӱлгӱ, – че син ундутпа: син, кемні ӱгредіп алғазың, аның ӱчӱн хаҷан даа нандырығлығзың.", "Син позыңның ӧкпең порчоң ӱчӱн нандырчазың."], "p": 529}, {"t": "text", "c": ["– Мин ӧкпең порчом ӱчӱн нандырчам... – соонҷа чоохтанған Кічиҷек тегин, пір дее ундутпас ӱчӱн."], "p": 530}, {"t": "text", "c": ["– Чалахай кӱннең, – теен Кічиҷек тегин."], "p": 532}, {"t": "text", "c": ["– Чалахай кӱннең, – нандырған стрелочник."], "p": 533}, {"t": "text", "c": ["– Син мында ниме итчезің? – сурған Кічиҷек тегин."], "p": 534}, {"t": "text", "c": ["– Чорыхчыларға полысчам, – нандырған стрелочник. – Оларны пір саңай муңар кізілерні поездтерге одыртып, пір поездті – оң саринзар, пірсін сол саринзар."], "p": 535}, {"t": "text", "c": ["Табырах чӧрҷең поезд, чарых кӧзенектерінең чарып ала, кӱзӱребиннең хыринҷа сыыли халған паза стрелочниктің тураҷағы прай тітіреп парыбысхан."], "p": 536}, {"t": "text", "c": ["– Хайди олар маңзырапчалар, – таңнаан Кічиҷек тегин.", "– Ниме олар тілепчелер?"], "p": 537}, {"t": "text", "c": ["– Аны машинист тее позы пілбинче, – теен стрелочник."], "p": 538}, {"t": "text", "c": ["Анаң пасха саринзар, оттарынаң чалтырап ала, кӱзӱребиннең сыылада халған пазох пір табырах чӧрҷең поезд."], "p": 539}, {"t": "text", "c": ["– Олар іди табырах айланчалар ба? – сурған Кічиҷек тегин."], "p": 540}, {"t": "text", "c": ["– Чох, пулар пасхалар, – теен стрелочник. – Пу удур килчеткен поезд."], "p": 541}, {"t": "text", "c": ["– Оларға анда хомай полған ма, хайда олар пастап полғаннар?"], "p": 542}, {"t": "text", "c": ["– Анда чахсы, хайда піс чоғылбыс, – теен стрелочник."], "p": 543}, {"t": "text", "c": ["Ӱзінҷі поезд, чалтырап ала, кӱзӱреп парыбысхан."], "p": 544}, {"t": "text", "c": ["– Олар тігі пастағыларны чидіп аларға сағынчалар ба? – сурған Кічиҷек тегин."], "p": 545}]}