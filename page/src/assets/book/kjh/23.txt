{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XXIII", "p": 546}, {"t": "text", "c": ["– Оларға пір дее ниме кирек чоғыл, – теен стрелочник.", "– Олар вагоннарда узупчалар алай, олаңай ла одырып, изепчелер.", "Палалар ла, кӧзенектерге пурныларынаң чапсынып, парчалар."], "p": 546}, {"t": "text", "c": ["– Палалар ла пілчелер, ниме тілирге, – чоохтан салған Кічиҷек тегин.", "– Олар прай чӱректерін сӱбӱрек кӧклӧлерге пир салчалар, оларға кӧклӧлер уғаа–уғаа аарлығлар, сынап кӧклӧлерін олардаң пылазып алза, олар ылғапчалар...", "– Оларның часказы, – теен стрелочник."], "p": 547}, {"t": "text", "c": ["– Чалахай кӱннең, – теен Кічиҷек тегин."], "p": 549}, {"t": "text", "c": ["– Чалахай кӱннең, – теен садығҷы."], "p": 550}, {"t": "text", "c": ["Ол наа иткен имнерні сатхан, хайзылары сухсунны хандырғаннар. Андағ имні азырыбысчазың – анаң саңай нидиле сухсабинчазың."], "p": 551}, {"t": "text", "c": ["– Син оларны ноға сатчазың? – сурған Кічиҷек тегин. – Олардаң уғаа кӧп тус ӱзӱрлеп аларға чарир, – нандырған садығҷы. – Пілігҷілернің сананыстары хоостыра нидиледе иліг ӱс сағат ӱзӱрлеп аларға чарир."], "p": 553}]}