{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XXIV", "p": 554}, {"t": "text", "c": ["– А ол иліг ӱс сағат аразында чи ниме идерге?"], "p": 554}, {"t": "text", "c": ["– Ниме хынзаң, аны."], "p": 555}, {"t": "text", "c": ["\"Минің андағ иліг ӱс сағат пос полған полза, – сағын салған Кічиҷек тегин, – мин олаңай ла хара суғ сыхчатхан орынзар парарҷыхпын...\""], "p": 556}, {"t": "text", "c": ["Пір нидиле ирт парған ол тустаң сығара, хаҷан мин саайға кір парғам, анаң имнер садығҷызынаңар истіп, халғанҷы оортам суғны ізібіскем."], "p": 557}, {"t": "text", "c": ["– Йа, – теем мин Кічиҷек тегинге, – прай ниме син чоохтапчазың, уғаа хынығ, че мин ам даа позымның самолёдымны тыхтап полбаам, минің пір тамҷых суғ даа халбаан, аннаңар мин дее часкалығ поларҷыхпын, сынап олаңай ла хара суғзар пар полған ползам."], "p": 558}, {"t": "text", "c": ["– Тӱлгӱ, хайзынаң мин ынағлазып алғам...", "– Иркеҷеем, мағаа сағам тӱлгӱдеңер истерім чоғыл!"], "p": 559}, {"t": "text", "c": ["– Ноға?"], "p": 560}, {"t": "text", "c": ["– Анаң, сухсап, ӧлерге киліс парар...", "Ол піл полбаан, хайдағ мында палғалыс. Ол чараспин чоохтанған:"], "p": 561}, {"t": "text", "c": ["– Чахсы, хаҷан арғыс пар, аның ӱчӱн ӧлерге дее киліссе.", "Пот, мин Тӱлгӱнең ынағласханыма уғаа ӧрінчем...", "\"Ол пілбинче, хайдағ хорғыс улуғ.", "Ол хаҷан даа астабаан паза сухсабаан."], "p": 562}, {"t": "text", "c": ["Ағаа кӱн сузы ла чит парча...\"", "Мин аны тыыда чоохтанмаам, сағын салғам. Че Кічиҷек тегин минзер кӧріп алған – анаң тапсаан:"], "p": 563}, {"t": "text", "c": ["– Минің дее суғ ізерім килче... парып хутух тілеең...", "Мин холларым майың часхам: хыри-пазы чох хумнығ чазыда хайдағ туза хутухты оорли ла тілирге?", "Че піс ідӧк ле чорыхха сығыбысхабыс."], "p": 564}, {"t": "text", "c": ["Кӧп тус піс тапсабин парғабыс; соонзар пӱрӱңкӱ полыбысхан, тигірде чылтыстар чарып сыхханнар.", "Сухсааныма мин аринҷа тітіреп сыххам, мин оларны тӱстегі ле чіли кӧргем.", "Минің сағызыма Кічиҷек тегиннің сӧстері кіргеннер, мин сурабысхам:"], "p": 565}, {"t": "text", "c": ["– Андағда син дее пілчезің ме нимедір ол сухсааны?"], "p": 566}, {"t": "text", "c": ["Че ол нандырбаан. Ол олаңай чоохтанған: – Суғ чӱрекке дее кирек полча...", "Мин піл полбаам, че тапсабаам.", "Мин пілгем, аны сурастырғлирға чарабинча."], "p": 568}, {"t": "text", "c": ["Ол майых парған. Хумға тӱзібіскен.", "Мин хости одырыбысхам.", "Тапсабин одырғабыс. Анаң ол теен:"], "p": 569}, {"t": "text", "c": ["– Чылтыстар уғаа сіліглер, анда хайда-да чахайах пардаңар, ол кӧрінминдеечетсе...", "– Йа, андағ, – чоохтан на салғам мин, салғах чіли чатхан паза айға чарыпчатхан хумнығ чазызар кӧріп."], "p": 570}, {"t": "text", "c": ["– Хумнығ чазы даа сіліг...– хосхан Кічиҷек тегин."], "p": 571}, {"t": "text", "c": ["Анзы сын. Минің кӧңніме хаҷан даа кірҷең хумнығ чазы.", "Хумнығ тӧңейекте одырчазың. Пір дее ниме кӧрінминче. Пір ниме истілбинче.", "Че олох туста сымзырыхта ниме-де чарыпча...", "– Пілчезің ме, нимедең чахсы хумнығ чазы? – теен ол. – Анда хайда-да хара сууҷахтар чазынчалар...", "Мин хайхап парған, кинетін мин піл салғам, ниме таныхтапча ол чазыт чарых, хумнардаң сыхчатхан.", "Хаҷан-да, кічиҷек оолағас полғанда, мин иргі-иргі турада чуртаам – анда ис-пай чазыр салғаннар тіп чоохтаҷаңнар.", "Пілдістіг, пірдеезі аны таппаан, арса, пірдеезі пір дее аны тілебеен."], "p": 573}, {"t": "text", "c": ["Че аның ӱчӱн тураны кем-де сыбырап салған осхас полған: ол чӱреенде чазыт ниме чазырған...", "– Йа, – теем мин. – Ползын ол тура, чылтыстар алай хумнығ чазы – анда иң сіліг ниме ол, хайзын харахнаң кӧр полбассың."], "p": 574}]}