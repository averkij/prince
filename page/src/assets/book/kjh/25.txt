{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XXV", "p": 576}, {"t": "text", "c": ["– Мин уғаа ӧрінчем, хаҷан син минің Тӱлгӱ арғызымнаң чарасчазың, – ӱндескен Кічиҷек тегин. Анаң ол узаан, мин аны холға алып, аннаң андар парғам. Мин чӱрексеп парғам. Мағаа пілдірген – мин чазығ паза уғаа аарлығ ниме апарчам. Мағаа пілдірген дее, пістің Чирібісте андағ чазығ ниме дее паза чоғыл. Ай чариина мин аның ах хамағынзар, чабых кірбіктерінзер, алтын ӧңніг састарынзар, хайзынаң чиліҷек ойнаан, кӧріп, позыма чоохтанғам: пу прай тасты ла. Иң ӧӧні – ол, хайзын харахтарнаң кӧр полбассың... Аның кӧмес азылған ирнілері, кӱлімзіреп, хыймыри тӱскеннер, мин позыма пазох теем: пу узупчатхан Кічиҷек тегинде ачыстығ анзы, хаҷан ол чахайахха, ӧкпең порчо омазына, хайзы анда чарытхы чіли чарыпча, хаҷан ол узупчатса даа, сын полчатханы...", "Мин оңарғам, ол улам чазығ, хайди кӧрінчеткенінең.", "Чарытхыларны хайраллирға кирек: чил, ӱбӱріп, оларны ӱзірібізерге айабас...", "Іди мин парғам – таң чарыпчатханда, хутухха читкем. – Кізілер табырах чӧрістіг поездтерге кіріп алчалар, че олар постары даа оңар полбинчалар, ниме тілепчелер, – теен Кічиҷек тегин.", "– Аннаңар олар амыр пол полбинчалар, пірде пір саринзар атых сыхчалар...", "Анаң хысхан:"], "p": 579}, {"t": "text", "c": ["– Прай тикке ле...", "Хутух, хайзынзар піс килгебіс, Сахарадағы прай хутухтарға тӧӧй полбаан.", "Олаңай мында хутух – ол олаңай оймах хум аразында. А пу саңай аалдағы сын хутух полған.", "Че чағында пір дее аал чох полған, аннаңар мин пу тӱс полча тіп сағын салғам."], "p": 580}, {"t": "text", "c": ["– Пасхаҷыл, – теем мин Кічиҷек тегинге, – мында прай ниме тимнел партыр: хаалха даа, кӧнек тее, арғамҷы даа...", "Ол хатхырыбысхан, арғамҷыны тудып, хаалханы айландыр сыххан.", "Хаалха ығырап сыххан, чил чохта татап турған флюгер чіли."], "p": 581}, {"t": "text", "c": ["– Исчезің ме? – теен Кічиҷек тегин. – Піс хутухты усхурыбысхабыс, ол, тізең, сарнап сыхты...", "Мин, ол майых парар тіп, хорығыбысхам."], "p": 582}, {"t": "text", "c": ["– Мин позым суғ сустып аларбын, – теем мин, – синің кӱзің ағаа читпес."], "p": 583}, {"t": "text", "c": ["Мин толдыра кӧнекті кӧӧлҷе сығар килгем паза хутухтың тас хырында ізестіг турғыс салғам. Хулаамда хаалханың ығырапчатхан сарыны ам даа истілчеткен, кӧнектегі суғ ам даа тітірепчеткен паза анда кӱн сустары тітірееннер."], "p": 584}, {"t": "text", "c": ["– Минің пу суғны амзирым килче, – тапсаан Кічиҷек тегин. – Мағаа суғ ізерге пир...", "Мин піліп алғам, ниме ол тілеен!"], "p": 585}, {"t": "text", "c": ["Мин аның ирнілеріне кӧнекті чағын иткем.", "Ол, харах нуубызып, іскен.", "Анзы иң чахсы тойға тӧӧй полған."], "p": 586}, {"t": "text", "c": ["Пу суғ олаңай полбаан.", "Ол чылтыстар алтындағы узах чорыхтаң, хаалханың ығыраанынаң, минің холларымның кӱстенгенінең тӧреен.", "Ол чӱрекке сыйых осхас полған. Хаҷан мин кічіг полғанда, мағаа іди чарааннар Наа чыл сыйыхтары: сыбыда кӧйчеткен сівечілернең, орты хараадағы мессада органның сарынынаң, чалахай кӱлімзірестернең. – Синің планетаңда, – теен Кічиҷек тегин, – кізілер пу ӱӱҷікте пис муң ӧкпең порчолар ӧскірчелер... че таппинчалар аны, ниме тілееннерін.", "– Таап полбинчалар, – чарасхам мин."], "p": 588}, {"t": "text", "c": ["– Пит, аны, ниме олар тілепчелер, пір ле чалғыс ӧкпең порчода, суғны амзаанында таап аларға чарир... – Йа, андағ, – чарасхам мин. Паза Кічиҷек тегин теен:"], "p": 590}, {"t": "text", "c": ["– Че харахтар кӧрбинчелер. Чӱрекнең тілирге кирек."], "p": 591}, {"t": "text", "c": ["Мин суғны ізібіскем. Тынарға ниик полған.", "Таң чариинда хум мӧӧт осхас алтын ӧңніг полча.", "Ол даа нимедең мин часкалығ полғам.", "Нимее мин хомзынарға кирекпін?.."], "p": 592}, {"t": "text", "c": ["– Син сӧзіңе турызарға кирексің, – нымзах теен Кічиҷек тегин, минің хыримда хатап одырып."], "p": 593}, {"t": "text", "c": ["– Хайдағ сӧске?"], "p": 594}, {"t": "text", "c": ["– Ундутпазың, син сӧс пиргезің... минің хучаҷағыма морхахты...", "Мин тігі чахайахтың ӱчӱн нандырчам нооза."], "p": 595}, {"t": "text", "c": ["Мин ізебімнең позымның хоостарын сығар килгем. Кічиҷек тегин оларны кӧрібіскен, анаң хатхырыбысхан:"], "p": 596}, {"t": "text", "c": ["– Синің баобабтарың капустаа тӧӧйлер...", "А мин, тізең, позымның баобабтарымнаң поғдархапчатхам!"], "p": 597}, {"t": "text", "c": ["– Синің тӱлгӱңнің хулахтары... мӱӱстер осхас! Хайдағ узуннар!"], "p": 598}, {"t": "text", "c": ["Ол пазох хатхырыбысхан."], "p": 599}, {"t": "text", "c": ["– Син, арғыс, сын нимессің. Мин хаҷан даа хоостап пілбеем нооза – удавты ла тастынаң паза істінең не полар."], "p": 600}, {"t": "text", "c": ["– Че, хайтпас, – амыратхан ол мині. – Олғаннар ідӧк тее піліп аларлар."], "p": 601}, {"t": "text", "c": ["Мин хучаҷахха морхах хоостап пиргем. Мин хоосты Кічиҷек тегинге пирібіскем паза чӱреем хыза пазылған."], "p": 602}, {"t": "text", "c": ["– Син ниме-де сағынып алдың паза мағаа чоохтабинчазың...", "Че ол нандырбаан."], "p": 603}, {"t": "text", "c": ["– Пілчезің ме, – теен ол, – таңда пір чыл полар, хайди мин сірерзер Чирзер килібіскем...", "Анаң тапсабиныбысхан. Анаң хосхан: – Мин мыннаң ырах ниместе тӱс парғам... Анаң хызар парған."], "p": 605}, {"t": "text", "c": ["Пазох, худай ла пілер чи, минің істіме аар пілдірібіскен. Андағ даа полза, мин сурабысхам:"], "p": 607}, {"t": "text", "c": ["– Андағда, нидиле алнында, ол иртенде, хаҷан піс танызып алғабыс, син тиктең нимес мында саңай чалғызан, муңҷа пирста кізілер чуртынаң оортах, пас чӧргезің ме? Син ол орынзар, хайда син тӱс парғазың, айлан турғазың?"], "p": 608}, {"t": "text", "c": ["Кічиҷек тегин улам хызар парған."], "p": 609}, {"t": "text", "c": ["Мин тідінмин хосхам:"], "p": 610}, {"t": "text", "c": ["– Арса, анзы пір чыл ирткенінең ме?"], "p": 611}, {"t": "text", "c": ["Ол пазох хызар парған.", "Ол минің пір дее суриима нандырбаан, че хаҷан хызарчатсаң, анзы \"йа\" теені полбас па?"], "p": 612}]}