{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "XXVII", "p": 680}, {"t": "text", "c": ["– Пілчезің ме... Минің ӧкпең порчом... мин аның ӱчӱн нандырчам.", "Ол андағ уйанах! Андағох арығ сағыстығ.", "Аның тӧрт ле кічиҷек хазалҷыхтары ла пар, паза аның тилекейдең арачыланҷаң ниме чоғыл...", "Мин ідӧк одырыбысхам, азахтарым тӱс парыбысханнаңар.", "Ол теен: – Че... мына прай...", "Пір сағатча хоза одырып, тур килген. Паза пір ле хаалых иткен.", "Мин хыймырап полбинчатхам."], "p": 680}, {"t": "text", "c": ["Сарығ чалын чалбыри тӱскен осхас полған аның азахтары алтында. Пір саңай ол тыып парыбысхан. Хысхырбаан.", "Анаң аңдарылған – кӧӧлҷе аңдарылчатхан ағас чіли.", "Кӧӧлҷе паза истілбин, хум прай табыстарны чабысча нооза."], "p": 681}, {"t": "text", "c": ["Мына алты чыл саңай ирт парды...", "Мин пірдеезіне ол нимедеңер пір дее чоохтабаам. Хаҷан мин айлан килгенде, арғыстарым мині хатап тіріг паза кинек ниместе кӧріп алғаннаңар ӧрінгеннер.", "Мағаа хомзыныстығ полған, че мин оларға чоохтаам: – Мин майых ла парғам...", "Че кӧместең мин часхырынғам. Итседе... прай ла нимес. Че мин пілчем, ол позының планетазынзар айланған, хаҷан андада таң чарып килгенде, мин хумда анын сӧӧгін таппаам.", "Андағ ла аар полбаан ол. Харааларда, тізең, мин чылтыстарны истерге хынчам. Пис чӱс миллион хоңыроҷахтарны чіли...", "Че пір ниме хайхастығ. Хаҷан мин хучаҷахха морхахты хоостапчатханда, мин хурдаңар ундут салтырбын!"], "p": 684}, {"t": "text", "c": ["Кічиҷек тегин аны хучаҷахха кизірт полбас.", "Мин позымнаң сурапчам: ниме полча полар аның планетазында?", "Арса, хучаҷах ӧкпең порчоны тайнабысхан?"], "p": 685}, {"t": "text", "c": ["Пірееде мин позыма чоохтапчам: \"Чох, іди полбас, чох!", "Кічиҷек тегин хараа алнында ӧкпең порчоны хаҷан даа сӱлейке чабығнаң чабысча паза ол хучаҷахтаң пір дее харах албас...\"", "Андада мин часкалығбын.", "Прай даа чылтыстар ағырин хатхырысчалар."], "p": 686}, {"t": "text", "c": ["Пірееде мин позыма чоохтапчам: \"Полчазың за пірее ундутчах... андада ниме ле полза пол парарға айабас!"], "p": 687}, {"t": "text", "c": ["Кинетін ол пірее иирде сӱлейке чабығдаңар ундут салар алай хучаҷах хараазын сымҷыххан тасхар сых парыбызар...\"", "Андада прай хоңыроҷахтар ылғапчалар...", "Прай ол ниме чазыт паза оңарҷа чох.", "Сірерге, кемнер Кічиҷек тегинге минӧк чіли паарсап сыххан, анзы саңай, саңай пасхазы нимес: прай тилекей піске пасха полыбысча, хаҷан хайда-да тилекейнің пілдізі чох пулуңаста хучаҷах, хайзын піс пір дее кӧрбеебіс, тайнап салған полбазын піске таныс нимес ӧкпең порчоны."], "p": 688}, {"t": "text", "c": ["Тигірзер кӧрібізіңер. Паза постарыңнаң сурыңар: \"Тіріг бе ол ӧкпең порчо алай ол хаҷанох чоғыл ба? Арса, хучаҷах аны чібіскен?\" Сірер кӧр саларзар: прай ниме пасха пол парар...", "Пір дее улуғ кізі, хайди ол уғаа ӧӧні полчатханын, пір дее піл полбас!"], "p": 689}, {"t": "text", "c": ["Ол, минің сағызымда, чарых чирде иң сіліг паза иң хомзыныстығ орын полча.", "Хумнығ чазының олох пулии хоостал парған алнындағы страницада, че мин пазох хоостап салғам, сірер аны чахсы иде кӧріп алзыннар тіп.", "Мында Кічиҷек тегин пастағызын на Чирде пол парған, анаң чіт парған."], "p": 690}, {"t": "text", "c": ["Ситкіп кӧріңер, ол орынны хайди даа піліп алар ӱчӱн, сынап сірер хаҷан полза, Африкада, хумнығ чазыда пол парзар.", "Сынап сірерге мында хыринҷа иртерге киліссе, сірернең алданчам, маңзырабаңар, ол чылтыс алтында ӱр нимеске тохтап турыңар!", "Сынап, сірерзер алтын састығ кічиҷек оолағас пас килзе, сынап ол сыңырада хатхыр сыхса паза сірернің сурығларыңа пір дее нандырбаза, сірер андада сизін саларзар даа, кем ол полча.", "Андада – сірернің уғаа сурынчам! – мині часхырарға ундутпаңар минің чобаамнаң, мағаа табырах пас пиріңер, ол айлан килгеннеңер..."], "p": 691}]}