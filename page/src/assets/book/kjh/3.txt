{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "III", "p": 42}, {"t": "text", "c": ["– Минің ибімде прай ниме кічіг нооза...", "– Ағаа чидер.", "Мин сағаа уғаа кічиҷек хучаҷахты пиргем."], "p": 42}, {"t": "text", "c": ["– Андағ ла кічиҷек нимес ол... – теен ол, пазын хыйын тудып, хоосты кӧрглеен.", "– Кӧр-дек!", "Ол узубысты...", "Іди мин Кічиҷек тегиннең танызып алғам."], "p": 43}, {"t": "text", "c": ["Мин табырах ла оңар полбаам, хайдаң ол килгенін.", "Кічиҷек тегин мині сурығларнаң урған, че хаҷан мин пірее ниме сурабыссам, ол испеечік пол турған.", "Че кӧместең, чоох аразында, илебесте тапсаан хоостыра мағаа прай пілдістіг пол парған.", "Іди, хаҷан ол минің самолёдымны пастағызын на кӧр салғанда (самолётты мин хоостабаспын, олох ағаа сыданмаспын), ол сурабысхан:"], "p": 45}, {"t": "text", "c": ["– Пу нимедір андағ?"], "p": 46}, {"t": "text", "c": ["– Ол ниме нимес. Пу самолёт. Минің самолёдым. Анаң мин ағаа поғдархап чарыт пиргем, мин учух полчам тіп. Андада ол хысхыра тӱскен:"], "p": 48}, {"t": "text", "c": ["– Хайди? Син тигірдең тӱс парғазың ма?"], "p": 49}, {"t": "text", "c": ["– Йа, – махтанмин нандырғам мин."], "p": 50}, {"t": "text", "c": ["– Хайдағ хынығ!.."], "p": 51}, {"t": "text", "c": ["Анаң Кічиҷек тегин тадырада хатхырыбысханда, мин ачырған таа парғам: минің мындағ пол парған киректеріме хатхырбазыннар тіп сағынғам.", "Ол анаң хосхан:"], "p": 52}, {"t": "text", "c": ["– Андағда син ідӧк тигірдең тӱскезің.", "А хайдағ планетадаң?"], "p": 53}, {"t": "text", "c": ["\"Ана пілдістіг амды хайдаң ол мында хуу чазыда пол парған!\" – сағын салғам мин паза кӧні сурабысхам:"], "p": 54}, {"t": "text", "c": ["– Андағда син мында пасха планетадаң пол парғазың?"], "p": 55}, {"t": "text", "c": ["Че ол нандырбаан. Ол пазын кӧӧлҷе чайхаан, минің самолёдымны кӧріп:"], "p": 56}, {"t": "text", "c": ["– Че, син пу нимедең ырахтаң учух килбезің... Анаң нимедеңер–де ӱр сағынған. Анаң ізебінең минің хучаҷағымны сығарып, ол ис–пайны кӧрглеен, сағысха тӱзіп. Кӧрген ползар, хайди минің піліп аларым килібіскен, хаҷан ол \"пасха планеталардаңар\" кӧмес сығарыныбысханда. Аннаңар мин кӧп арах піліп аларға сағыныбысхам:"], "p": 58}, {"t": "text", "c": ["– Син хайдаң учух килгезің, кізіҷек?", "Хайда синің тураң?", "Син минің хучаҷағымны хайдар апарарға итчезің?"], "p": 59}, {"t": "text", "c": ["Ол тапсабин сағысха тӱзібіскен, анаң теен:"], "p": 60}, {"t": "text", "c": ["– Уғаа чахсы син мағаа харчахты пиргенің: хучаҷах анда харааларда узуп чадар."], "p": 61}, {"t": "text", "c": ["– Йа, іди поларға кирек.", "Сынап син хыйғаҷах полар ползаң, мин сағаа арғамҷы пирербін, кӱнӧрте аны палғап салар ӱчӱн. Паза ӧзегес."], "p": 63}, {"t": "text", "c": ["Кічиҷек тегин тырыс парыбысхан:"], "p": 64}, {"t": "text", "c": ["– Палғирға? Анзы ноға?"], "p": 65}, {"t": "text", "c": ["– Сынап син аны палғабыссаң, ол пірее пілбес чирзер кір парар паза чіт чӧрібізер."], "p": 66}, {"t": "text", "c": ["Мында минің нанҷым пазох кӧгліг хатхырыбысхан: – Че хайдар ол пар полар?"], "p": 68}, {"t": "text", "c": ["– Хайдар ла полза чи? Кӧні, кӧні ле, харах ла кӧрген чирзер. Андада Кічиҷек тегин кӱлінмин дее чоохтанған:"], "p": 70}]}