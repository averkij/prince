{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "IV", "p": 71}, {"t": "text", "c": ["– Анзы хорғыстығ нимес, минің анда уғаа асхынах орын нооза. Анаң хомзынып ала хосхан:"], "p": 72}, {"t": "text", "c": ["– Сынап кӧні ле кӧні парза, ырах пар полбас..."], "p": 73}, {"t": "text", "c": ["Іди мин пазох пір улуғ ниме піліп алғам: аның тӧреен планетазы тура улиинҷа ла полтыр!"], "p": 74}, {"t": "text", "c": ["Итседе анзы мині тың на чапсытпаан.", "Мин пілгем, улуғ Чир, Юпитер, Марс, Венера планеталарнаң пасха чӱзерлеп пасхалары парлар, хайзылары андағ кічиҷектер, оларны телескопнаң даа кӧріп аларға сидік.", "Хаҷан астроном андағ планетаҷахты таап алза, аны адабиндаача, че сан на пир салча.", "Кӧзідімге: астероид 3251."], "p": 75}, {"t": "text", "c": ["Аннаңар мин сынап сағынғанымда, Кічиҷек тегин \"Астероид В-612\" тіп адалчатхан планетадаң учух килген полар.", "Ол астероид телескопха пір ле хати учураан, 1909 чылда пір турок астрономға."], "p": 76}, {"t": "text", "c": ["Астроном ол позының уғаа маңат табығдаңар астрономнарның Чоннар аразындағы улуғ чыылығда искірген.", "Ағаа пірдеезі киртінмеен, ол туроктарның кип-азахтығ полғаннаңар неке.", "Улуғлар андағ пасхаҷыллар нооза!"], "p": 77}, {"t": "text", "c": ["Че оң полып, В-612 астероидті хомайлабас ӱчӱн турецкий султан позының чонына, ӧлімнең хорғыдып, европейскай кӧгенектер кис чӧрерге чахаан. 1920 чылда ол астроном позының табығдаңар пазох искірген. Амды ол халғанҷы мода хоостыра тонан салған полған – аннаңар прайзы аннаң чарасханнар."], "p": 78}, {"t": "text", "c": ["Мин сірерге В-612 астероидтеңер іди толдыразынаң паза аның санын даа улуғларның на ӱчӱн чоохтап пиргем.", "Улуғлар саннарға уғаа хынчалар.", "Хаҷан оларға синің наа арғыс пол килген тіп чоохтазаң, олар ӧӧн нимедеңер хаҷан даа сурбастар.", "Олар хаҷан даа чоохтабастар: \"Хайдағ аның ӱні?", "Хайдағ ойыннарны ойнирға хынча?", "Ӧрбекейлерні тутча ба?\" Олар сурапчалар: \"Ағаа нинҷе час?"], "p": 79}, {"t": "text", "c": ["Аның нинҷе харындас?", "Нинҷе аар пасча?", "Аның пабазы нинҷе тоғынып алча?\"", "Аның соонаң олар сағынчалар, кізіні піліп алдыбыс тіп.", "Хаҷан улуғларға чоохтапчазың: \"Мин хызыл кірпистіг сіліг тура кӧргем, кӧзенектерде аның хасхым (герань), хырында, тізең, тахырах,\" – олар, хайдағ ол тура тіп, пір дее оңар полбастар.", "Оларға чоохтирға кирек: \"Мин пір муң франкха турчатхан тураны кӧргем,\" – андада ла олар хысхырарлар: \"Хайдағ сіліг!\"", "Оларға ідӧк піди чоохтирға чарир: \"Мына киречіленіс, Кічиҷек тегин сынап таа пар полғаннаңар: ол уғаа, уғаа маңат полған, ол хатхырған, паза ағаа хучаҷах кирек полған.", "Че кемге хучаҷах кирек полған, ол хайди даа пар полча,\" – сынап оларға іди чоохтаза, олар иңнілерінең не хыймырат саларлар паза синзер ниме оңнабинчатхан палаҷахсар чіли кӧрерлер.", "Че сынап оларға чоохтаза: \"Ол В-612 адалчатхан планетадаң учух килген,\" – олар ағаа киртінерлер паза сірерні сурығларнаң чархандырбастар."], "p": 80}, {"t": "text", "c": ["Ана андағ чон пу улуғлар.", "Оларға тарынарға даа чарабас.", "Олғаннар улуғларға уғаа чахсы хайарға киректер."], "p": 81}, {"t": "text", "c": ["Че піс олар, хайзылары оңнапчалар, нимедір андағ чуртас, піс тее таңмаларға паза саннарға хатхырысчабыс!"], "p": 82}]}