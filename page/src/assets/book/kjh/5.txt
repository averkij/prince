{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "V", "p": 85}, {"t": "text", "c": ["Мин пу улуғ чоохты хайхастығ нымах чіли хынып пастирҷыхпын.", "Мин піди пастирҷыхпын: \"Чуртаан полған Кічиҷек тегин. Ол чуртаан планетада, хайзы аннаң кӧмес ле улуғ полған, паза ағаа арғызы уғаа читпинчеткен...\"", "Олар, кемнер оңарчалар, нимедір андағ чуртас, сах андох кӧрерҷіктер, ол прай ниме сын полчатханын. Мин пір дее хынминчам, хаҷан минің киндемні олаңай ла хыныға хығырчатханына.", "Минің чӱреем ағыр сыхча, хаҷан мин кічиҷек арғызымны сағын килчетсем паза мағаа аннаңар аар чоохтанарға.", "Ол тустаң сығара алты чыл ирт парған, хаҷан ол позының хучаҷағынаң хада миннең парыбысхан.", "Мин аннаңар чоохтирға кӱстенчем, аны ундутпасха тіп.", "Ол уғаа хомзыныстығ, хаҷан арғыстарын ундутчалар.", "Полғанының на арғыс полбинча.", "Мин іди пол парарынаң хорыхчам, хаҷан, улуғларға чіли, саннарнаң пасха пір дее ниме хынығ нимес."], "p": 85}, {"t": "text", "c": ["Аннаңар даа полар, мин сырлар полчатхан харчах паза ӧңніг карандаштар садып алғам.", "Мин часнаң улуғ пол парғанда, хатап хоостирға оой ла полбаан, хаҷан мин позымның чуртазымда удавты ла тастынаң паза істінең хоостаам, анзын даа мағаа алты час полғанда!", "Итседе, мин тӧӧй хоостирға нинҷе киреенҷе кӱстенем. Че анзы киліс парарына мин тың на ізенминчем.", "Пірее ома килістіре пол парча, піреезі, тізең, пір тамҷыхча даа тӧӧй нимес.", "Ідӧк ӧскен сынынаң чи: пір хооста тегин минің уғаа чоон, че пасхазында – иртіре кічиҷек.", "Паза мин чахсы сағын полбинчам, хайдағ ӧңніг полған аның кип-азаа.", "Мин піди алай піди, хайди киліссе, іди хоостап сыхчам. Ағаа хоза мин хайдағ-да уғаа кирек нимелерде алҷаастабызарға айабаспын.", "Аннаңар сірер тың на перінмеңер.", "Минің арғызым мағаа пір дее ниме чахсы чоохтап пирбеен.", "Арса, ол мині позыох осхас тіп сағынған.", "Ачырғасха, мин хучаҷахты харчахтың ӧтіре кӧр полбинчам.", "Арса, мин улуғларға кӧмес тӧӧйбін. Мин киріпчем, неке."], "p": 86}, {"t": "text", "c": ["Полған на кӱн мин аның планетазынаңар пірее наа ниме піліп ал турғам, хайди ол андартын парыбысхан паза хайди чорых чӧрген.", "Ол аннаңар кӧмезердең чоохтап турған, хаҷан чоохха килісчеткен туста.", "Іди мин ӱзінҷі кӱнінде баобабтардаңар хыйалны піліп алғам."], "p": 88}, {"t": "text", "c": ["Ол ідӧк хучаҷахтың ӱчӱн пол парған. Пілдір парған, хайди Кічиҷек тегин аар сағыссырастарға пастыр салған паза ол сурабысхан: – Чоохта-дах, хучаҷахтар сынап ыдырбааннарны чіпчелер бе?"], "p": 90}, {"t": "text", "c": ["– Йа, сынап."], "p": 91}, {"t": "text", "c": ["– Анзы чахсы!"], "p": 92}, {"t": "text", "c": ["Мин піл полбаам, ноға аны пілерге кирек, хучаҷахтарның ыдырбааннарны чіпчеткенін. Че Кічиҷек тегин хосхан: – Андағда олар баобабтарны даа чіпчелер?"], "p": 94}, {"t": "text", "c": ["Мин чараспаам, баобабтар ыдырбаннар нимес, олар муғуй ағастар тигірибтернең тиң, сынап ол пӱкӱле слоннар ӧӧрін ағыл килзе дее, олар пір баобабты даа чіп полбастар."], "p": 95}, {"t": "text", "c": ["Слоннардаңар ис салғанда, Кічиҷек тегин хатхырыбысхан:"], "p": 96}, {"t": "text", "c": ["– Оларны ӱстӱ ӱстӱне турғызарға килізерҷік…", "Че анаң сағынып алып чоохтанған:"], "p": 97}, {"t": "text", "c": ["– Баобабтар пастап, ӧс парар алнында, уғаа кічиҷек полчалар."], "p": 98}, {"t": "text", "c": ["– Анзы орта.", "Че ноға синің хучаҷағыңа кічиҷек баобабтарны чиирге кирек?"], "p": 99}, {"t": "text", "c": ["– Паза хайди! – хысхырған ол, чоох олаңай, пілдістіг нимедеңер парчатхан чіли."], "p": 100}, {"t": "text", "c": ["Мағаа ол нимені піліп алғанҷа, пазымны ағыртарға киліскен."], "p": 101}, {"t": "text", "c": ["Кічиҷек тегиннің планетазында, пасха даа полған на планетада чіли, тузалығ паза чабал оттар ӧсчелер.", "Аннаңар анда чахсы, тузалығ оттарның чахсы ӱреннері паза алығ, пуртах оттарның чабал ӱреннері парлар.", "Че ӱреннер кӧрінминчелер нооза. Олар тирең чир алтында узупчалар, хаҷан оларның піреезі усхунарға сағын килгенҷе.", "Андада ол хорбылан сыхча; чарылча паза кӱнге тартылча, пастағызын уғаа ачыныстығ паза пырозы чох.", "Сынап ол редис алай ӧкпең порчо сабы полза, ӧссін ара харығ полбин.", "Че сынап ол хайдағ-да алығ от полза, аны піліп алзох, тамырларынаң хада ходырарға кирек.", "Ана іди Кічиҷек тегиннің планетазында хорғыстығ, чабал ӱреннер парлар… олар баобабтарның ӱреннері."], "p": 102}, {"t": "text", "c": ["Планетаның прай чирі оларға чух парған.", "Сынап ол баобабты тузында пілбин халзаң, соонаң олардаң ос полбассың.", "Ол прай планетаны алып алар. Ол аны позының тамырларынаң ӱтебізер.", "Сынап планета уғаа кічиҷек полза, баобабтар, тізең, кӧп полза, олар аны кизектерге чара тартыбызарлар."], "p": 103}, {"t": "text", "c": ["– Пар андағ пик чозағ, – чоохтаан мағаа соонаң Кічиҷек тегин.", "– Иртен тур килдің, чуунып алдың, позыңны иптеп алғазың – анаң сах андох позыңның планетаңны иптеп сал.", "Хайди даа кӱннің сай баобабтарны чулыбызарға кирек полча, хаҷан оларны ӧкпең порчо саптарынаң алҷаастабин сыхса: наа ӧзімнері оларның уғаа тӧӧйлер.", "Ол уғаа эрістіг тоғыс, че пір дее сидік нимес."], "p": 104}]}