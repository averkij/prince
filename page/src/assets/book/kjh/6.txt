{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "VI", "p": 105}, {"t": "text", "c": ["Пірсінде ол мағаа чӧп пирген, кӱстеніп, андағ хоос хоостап саларға, оларның даа олғаннары аны чахсы піліп алзыннар."], "p": 105}, {"t": "text", "c": ["– Хаҷан-да оларға чорых чӧрерге киліс парза, – теен ол, – анзы оларға туза полар. Пасха тоғыс кӧмес сахтап таа алар, хомай полбас.", "Сынап баобабтарға пойли чуртас пирзең, чобағдаң ос полбассың.", "Мин пір планетаны пілгем, анда арғаас кізі чуртаан.", "Ол ӱс хорбыны тузында чулбин салған…", "Кічиҷек тегин прай толдыразынаң чоохтап пирген, мин, тізең, ол планетаны хоостап салғам.", "Минің кізілерні ӱгретклирім пір дее килбинче. Че кӧп кізі пілбинче, нимедең хорыхтырчалар баобабтар, хорғыс, тізең, хайзына полғанына ла хабылча, кем астероидке урунар, уғаа илбек – аннаңар амды мин позымның пазымнығ хылиимны алыстырарға чаратхам. «Олғаннар! – чоохтапчам мин. – Баобабтарнаң арачыланыңар!»", "Мин позымның арғыстарымны сизіндірерге сағынчам хорғыстаңар, хайзы хаҷанох оларны китепче, олар, тізең, аннаңар сизінминчелер, хайди мин алында сизінмеен полғам. Пот, аннаңар мин іди сіренгем пу хоосты хоостап, че мин піди хоратхан тоғызыма ачырғанмаам.", "Арса, сірер сурирзар: ноға пу киндеҷекте паза андағ килкім хоостар чоғыл, хайди мында баобабтарнаң хада?", "Нандырығ уғаа олаңай: мин кӱстенгем, че минің пір дее киліспеен.", "Че хаҷан мин баобабтарны хоостаам, мині сағызым кӧдірген, пу уғаа хорғыстығ паза соона салдырбас кирек."], "p": 106}, {"t": "text", "c": ["О, Кічиҷек тегин! Кӧместең мин ідӧк піліп алғам, хайдағ мӧңіс паза пір оңдайлығ полған синің чуртазың.", "Ӱр тус синің пір ле ӱтертіс полған: син кӱн хонызынаң ӧкерсінгезің.", "Мин аннаңар тӧрт кӱн иртенінде піліп алғам, хаҷан син теезің:"], "p": 108}, {"t": "text", "c": ["– Мин кӱн хонған тусха тың хынчам.", "Парып, кӧреең, хайди кӱн хонча."], "p": 109}, {"t": "text", "c": ["– Че, сахтирға килізер."], "p": 110}, {"t": "text", "c": ["– Ниме сахтирға?"], "p": 111}, {"t": "text", "c": ["– Кӱн сығарын."], "p": 112}, {"t": "text", "c": ["Пастап син уғаа таңнап парғазың, че анаң позыңа хатхырыбысхазың паза теезің:"], "p": 113}, {"t": "text", "c": ["– Мин позымны ибдезім не тіп сағын парчам!"], "p": 114}, {"t": "text", "c": ["Сынап таа чи. Прайзы пілче, хаҷан Америкада кӱндӱс полза, Францияда, тізең, кӱн хончатхан полча."], "p": 115}]}