{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "VII", "p": 118}, {"t": "text", "c": ["Сынап пір пағатха даа Францияда пола тӱссе, кӱн хонғанынаң ӧкерсініп аларға чарирҷых.", "Че хомзынысха Францияа теере уғаа, уғаа ырах.", "А синің планетаңда нинҷе-де ле хаалаға сіреені чылдырыбызарға килізерҷік. Паза син хатаптаң хатап кӱн хончатхан тигірзер кӧрерҷіксің, сынап кӧңнің пар полза...", "– Пірсінде мин пір кӱн аразына кӱн хонғанын хырых ӱс хати кӧргем! Паза тӱрче полып, син хосхазың: – Пілчезің ме... хаҷан уғаа мӧңіс полза, кӧрерге чахсы, хайди кӱн хонча...", "– Андағда, ол кӱн, хаҷан син кӱн хонғанын хырых ӱс хати кӧргенде, сағаа уғаа мӧңіс полған?"], "p": 118}, {"t": "text", "c": ["Че Кічиҷек тегин нандырбаан."], "p": 119}, {"t": "text", "c": ["Пизінҷі кӱнде, пазох ла хучаҷахтың хоостыра, мин Кічиҷек тегиннің чазыдын піліп алғам.", "Ол кинетін сурабысхан, алындағы сӧстер чох, сынап ол тапсабин ӱр сағынған соонда, мындағ салтарға хап-орта читкенде:"], "p": 121}, {"t": "text", "c": ["– Сынап хучаҷах ыдырбаннарны чіпчетсе, ол чахайахтарны даа чіпче бе?"], "p": 122}, {"t": "text", "c": ["– Ниме ағаа урунза, ол аны прай чіпче."], "p": 123}, {"t": "text", "c": ["– Андағда даа чахайахтарны ба, хайзыларынаң хазалҷыхтар пар?"], "p": 124}, {"t": "text", "c": ["– Йа, андағларны даа, хайзылары хазалҷыхтығлар."], "p": 125}, {"t": "text", "c": ["– Андағда нимее киректер хазалҷыхтар? Анзын мин пілбеем.", "Мағаа уғаа маң чох полған: моторда пір суруп хаап парған, мин аны сығара толғирға кӱстенгем."], "p": 127}, {"t": "text", "c": ["Мағаа изі чох полған, кирек хомай полчатхан, суғ халбаан даа, паза мин хорых сыххам, минің піди ирік чох тӱскенім хомайға парыбызар."], "p": 128}, {"t": "text", "c": ["– Нимее киректір хазалҷыхтар?"], "p": 129}, {"t": "text", "c": ["Хайдағ-да сурығ пирібіссе, Кічиҷек тегин, нандырығ албаанда, пір дее салбаҷаң.", "Сыхпинчатхан суруп мині тарыхтырған, аннаңар мин сағынмин даа нандырғам:"], "p": 130}, {"t": "text", "c": ["– Хазалҷыхтар пір дее кирек чохтар, чахайахтар оларны олаңай ла тарынып сығарыбысчалар."], "p": 131}, {"t": "text", "c": ["– Андағ ноо!"], "p": 132}, {"t": "text", "c": ["Сымзырых полыбысхан. Анаң ол сала тарынмин чоохтанған:"], "p": 133}, {"t": "text", "c": ["– Мин сағаа киртінминчем!", "Чахайахтар нымзахтар. Паза арығ сағыстығлар.", "Аннаңар олар махачы поларға кӱстенчелер. Олар сағынчалар – оларның хазалҷыхтар пар полза, олардаң прайзы хорыхчалар...", "Мин нандырбаам.", "Ол туста мин позыма чоохтанғам: \"Пу суруп ам хыймырабаза, мин аны масхаҷахтаң сабар ползам, саңай пытырада\". Кічиҷек тегин пазох минің сағыстарымны сайбабысхан:"], "p": 134}, {"t": "text", "c": ["– А син сағынчазың, чахайахтар...", "– Іди нимес!", "Мин пір дее ниме сағынминчам!", "Ниме пазыма кірген, мин аны нандырғам.", "Син кӧрчезің, мин хайди маңчохтанчам."], "p": 135}, {"t": "text", "c": ["Ол минзер таңнап кӧрібіскен:"], "p": 136}, {"t": "text", "c": ["– Син маңчохтанчазың?"], "p": 137}, {"t": "text", "c": ["Ол минзер кӧр ле турған: сӱрткі хайахта підел парғам, холымда масхаҷах, ідӧк мин, мӧкейіп, хайдағ–да ниме кӧр парчам, хайзы ағаа уғаа чарабас ниме чіли пілдірген."], "p": 138}, {"t": "text", "c": ["– Син улуғлар чіли чоохтанчазың! – теен ол."], "p": 139}, {"t": "text", "c": ["Мағаа уйадыстығ полыбысхан.", "Че ол айабин хосхан:"], "p": 140}, {"t": "text", "c": ["– Син прай алҷаастапчазың... пір дее ниме пілбинчезің! Ізе, ол саңай тарыныбыстыр. Ол пазынаң сілігінібіскен, анаң чил аның алтын ӧңніг састарын ӱгдереткен."], "p": 142}, {"t": "text", "c": ["– Мин пір планетаны пілчем, анда хызыл сырайлығ кізі чуртаан.", "Ол прай позының чуртазында пір хати даа чахайахты чыстабаан.", "Пір хати даа чылтыссар кӧрбеен.", "Ол пір дее пірдеезіне хынмаан. Паза пір дее ниме пір дее итпеен. Ол пір ле нименең айғасхан: ол саннар хосхлаан. Паза иртеннең харааға теере нахланған: \"Мин сӱреңкей кізізім!", "Мин сӱреңкей кізізім! – саңай син осхас. Ідӧк, поғдархап, сіс парчатхан.", "Че сынында ол кізі нимес. Ол миске."], "p": 144}, {"t": "text", "c": ["– Ниме?"], "p": 145}, {"t": "text", "c": ["– Миске!"], "p": 146}, {"t": "text", "c": ["Кічиҷек тегин ӧкпеленгеніне саңай хуурта тарт парған."], "p": 147}, {"t": "text", "c": ["– Миллионнар чыл чахайахтарның хазалҷыхтары ӧсчелер. Паза миллионнар чыл хучаҷахтар чахайахтарны чіп ле турчалар.", "Іди нӧӧс сын ниме нимес – пілерге, ноға олар пар чох кӱснең хазалҷыхтар ӧскірерге харасчалар, сынап ол хазалҷыхтарның тузазы чох полза?", "Нӧӧс ол ӧӧні нимес, хаҷан хучаҷахтар паза чахайахтар удур–тӧдір чааласчалар?", "Ізе, нӧӧс ол уғаа кирек паза ӧӧні нимес, ол хызыл сырайлығ симіс кізінің саннары хыринда?", "Сынап мин тилекейде пір ле чахайахты пілчем, ол минің планетамда ла ӧсче, паза андағ пір дее чирде чоғыл, че кічиҷек хучаҷах пірее сіліг иртенінде кинетін алар паза аны чібізер, паза ниме ит салғанын пілбес тее? Паза пу прай ниме, синің оңдайыңҷа, ӧӧні нимес? Ол матап хызар парған. Анаң пазох чоохтан сыххан:"], "p": 149}]}