{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "VIII", "p": 151}, {"t": "text", "c": ["– Сынап чахайахха хынчатсаң – чалғысха ла, андағ кӧп миллионнар чылтыстарның пірдеезінде чох полза, анзы даа чарир: тигірзер кӧрчезің паза часкалығ полчатханыңны сизінчезің.", "Паза позыңа чоохтапчазың: \"Анда хайда-да минің чахайағым ӧсче...\"", "Че хучаҷах аны чібіссе, анзы сынап прай чылтыстар пір саңай ус парған осхас поларлар!", "Анзы, синің хоостыра, ӧӧн нимес!"], "p": 151}, {"t": "text", "c": ["Ол паза чоохтан полбиныбысхан. Ол кинетін ылғабысхан.", "Пӱрӱңкӱ полыбысхан.", "Мин тоғызымны тастаам.", "Мағаа кӱлкістіг полыбысханнар ол нимее чарабас суруп паза масхаҷах, сухсааны паза ӧлім.", "Чылтыста, планетада – Чир тіп адалған минің планетамда – ылғаан Кічиҷек тегин паза аны часхырарға кирек полған.", "Мин, аны холға алып, паайлап сыххам. Мин ағаа теем: \"Чахайахха, хайзына син хынчазың, пір дее хорғыс чоғыл...", "Мин синің хучаҷағыңа морхах хоостап саларбын... Синің чахайағыңа хуйах хоостап салам... Мин…\"", "Мин чахсы даа оңнабинчатхам, ниме чоохтанғам. Мин позымны уғаа изі чох паза килістіре нимес тудынғанымны сизінгем.", "Мин пілбеем, хайди аны хығырыбызарға, ол ис салзын тіп, хайди миннең тисчеткен худына чидіп аларға...", "Ол андағ чазыттығ паза істеспеен харах частарының хазназы."], "p": 152}, {"t": "text", "c": ["Тӱрчедең мин ол чахайахтаңар чахсы піліп алғам.", "Кічиҷек тегиннің планетазында олаңай, кӧрімі чох чахайахтар хаҷан даа ӧскеннер – оларның асхынах ӱзӱрбеннері полғаннар, олар уғаа асхынах орында полғаннар паза пірдеезіне харығ полбааннар.", "Олар иртен оттарда чарылҷаңнар паза иирзер салыхханнар.", "Че пу чахайах хайдаң-да пілдізі чох чирдең килген ӱреннең ӧс сыххан, паза Кічиҷек тегин кічиҷегес хорбыҷахтаң харах албин турған, хайзы прай пасха хорбыҷахтарға паза от саптарына тӧӧй полбаан.", "Арса, баобабтың пірее наа кӧрімі пол парбазын?", "Че хорбыҷах, табырах ӧсчедіп, тохтап парған, паза анда морчак кӧрін сыххан.", "Кічиҷек тегин андағ улуғ морчактарны амға теере кӧрбеен полған, аннаңар хайхастығ ниме кӧр саларын сизін сыххан. Че пілдізі чох аалҷы, позының ноған ӧңніг пӧлігінде ам даа чазынып, тимнен не паза чазан на турған. Ол сырларны сиберли чыған.", "Ол маңзырабин чазанған, ӱзӱрбеннерін пірсі пірсінең соонҷа синеглеп."], "p": 154}, {"t": "text", "c": ["Ол пу чарыхха, хайдағ-да мак чіли, ӱгдереп сығарға хынмаан. Ол позының чалтырама сілиинең кӧрін килерге сағынған.", "Ізе, ол хара хорғыстығ чикчеңнӧс полған!", "Чазыттығ тимненіс соон сӱрістіре кӱннерҷе ирткен.", "Че мына, хайди полза, пірсінде иртенінде, кӱн наа ла сыхчатханда, ӱзӱрбеннер чарыл килгеннер."], "p": 155}, {"t": "text", "c": ["Анаң абахайах, хайзы пу тусха тимненіп, нинҷе тоғыс толдыр салған, изеп ала чоохтанған:"], "p": 156}, {"t": "text", "c": ["– Ах, мин чадап ла усхунып алдым... Пыром тастаңар... Мин ам даа прай ӱгдереп парғам...", "Кічиҷек тегин хайхазын тудын полбаан: – Сірер хайдағ абахайзар!"], "p": 158}, {"t": "text", "c": ["– Сынап, йа? – истілген амыр ӱндезіг.", "– Сизінгезер, мин кӱннең хада тӧреп килгем."], "p": 159}, {"t": "text", "c": ["Кічиҷек тегин сизін салған чізе, хайхастығ аалҷының иртіре махтанҷағын, че ол андағ сіліг полған, саңай тын хыстылғанҷа! А ол тӱрчедең таныхтаан: – Ам азыранар тус чит килгенге тӧӧй. Паарсах полып, мағаа хайынаңар...", "Кічиҷек тегин уғаа чалтан парған, лейка таап алып, арығ соох суғнаң чахайахты суғлаан."], "p": 162}, {"t": "text", "c": ["Тӱрчедең кӧрін парған, хайди абахай улуғсырхос паза малхатчых, аннаңар Кічиҷек тегин анынаң саңай иреелен парған.", "Аның тӧрт хазалҷых полған, паза пірсінде ол ағаа теен:"], "p": 163}, {"t": "text", "c": ["– Тигрлер дее килзіннер, мин оларның тырғахтарынаң хорыхпинчам!"], "p": 164}, {"t": "text", "c": ["– Минің планетамда тигрлер полбинчалар, – чӧпсірбеен Кічиҷек тегин. – Че ідӧк тигрлер от чібинчелер."], "p": 165}, {"t": "text", "c": ["– Мин от нимеспін, – пурдайыбысхан чахайах."], "p": 166}, {"t": "text", "c": ["– Пыросынчам...", "– Чох, тигрлер мағаа хорғыстығ ниместер, че мин чил ӧтіре саапчатханынаң уғаа хорыхчам.", "Сірернің кӧзеңе пар ба?"], "p": 167}, {"t": "text", "c": ["\"Ӧзім, че чил ӧтіре саапчатханынаң хорыхча... уғаа таңнастығ... – сағын салған Кічиҷек тегин. – Хайдағ сидік хылыхтығ пу чахайах\"."], "p": 168}, {"t": "text", "c": ["– Хаҷан иир пол килзе, мині колпакнаң чабызыңар.", "Сірернің мында уғаа соох.", "Уғаа изі чох планета.", "Анда, хайдаң мин килгем...", "Ол читіре чоохтанмин салған.", "Итседе, ол пеер кір парған, хаҷан ол ӱрен полғандох.", "Ол пасха тилекейлердеңер пілбеен полған.", "Чойланарға сидік, хаҷан сині оой ілезіне сығарарлар! Абахай уйат парған, анаң пір-ікі хати чидірібіскен, Кічиҷек тегин хайди ол аның алнында пыролығ полчатханын сизінзін тіп:"], "p": 169}, {"t": "text", "c": ["– Хайда за кӧзеңе?"], "p": 170}, {"t": "text", "c": ["– Мин ағаа пар килерге иткем, че сірерні читіре испин, хайди парыбызарбын!"], "p": 171}, {"t": "text", "c": ["Андада ол улам тың чидір сыххан: Кічиҷек тегин, уйадып, иреелензін!"], "p": 172}, {"t": "text", "c": ["Кічиҷек тегин сіліг чахайахха хыныбысхан даа полза паза ағаа нымзаттыр чӧрерге ӧрінзе дее, че тӱрчедең ол ікінҷілеп сыххан.", "Хуруғ сӧстерні ол чӱрекке чағын алған паза позы уғаа часказы чох полчатханын сизінген."], "p": 173}]}