{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кічиҷек тегин", "p": 1}], "body": [{"t": "h2", "c": "IX", "p": 174}, {"t": "text", "c": ["– Мин тикке ле аны искем, – чазырбин мағаа чоохтаан ол пірсінде. – Чахайахтар ниме чоохтанчатханнарын пір дее испеске кирек.", "Оларзар олаңай ла кӧрерге паза оларның тадылығ чызын чыстирға ла кирек полча.", "Минің чахайағым тадылығ чызынаң минің прай планетамны суғар салған, че мин ағаа ӧрінерін пілбеем. Аның тырғахтардаңар паза тигрлердеңер чоохтары... Олар мині чӱрексіндірерге кирек полғаннар, че мин, тізең, тарын парғам...", "Анаң ол пазох сығарынған:"], "p": 174}, {"t": "text", "c": ["– Андада мин пір дее ниме оңнабаам!", "Аны сӧстернең нимес, че иткен киректерінең кӧрерге кирек полған.", "Ол мағаа тадылығ чызын сыйлаан, минің чуртазымны чарых иткен.", "Мағаа тиспеске кирек полған.", "Аның кічиҷегес кӧйтігістерінең паза сӱмелерінең мин аның нымзиин сизінерге кирек полғам.", "Чахайахтар андағ удур-сурух ниместер нооза!", "Че мин уғаа чиит полғам, мин андада хынып таа пілбинчеткем. Хайди мин піліп алғам, ол ағын хустарнаң хада чорыхха сығарға чаратхан.", "Халғанҷы иртенінде ол позының планетазын улам маңат иде арығлабысхан.", "Ол ам даа успаан вулканнарны иптеп арығлабысхан.", "Аның тоғынчатхан ікі вулкан полған.", "Оларда иртен тура уғаа килістіре полған чіҷең нимені ізідібізерге.", "Ағаа хоза аның пір ус парған вулкан полған.", "Че, хайди ол чоохтаан, пірее ниме пол таа парарға айабас! Аннаңар ол ус парған вулканны ідӧк арығлабысхан.", "Хаҷан вулканнарны иптеп арығлаза, олар амыр паза тиңе кӧйчелер, пір дее хайди–піди хайнабин.", "Вулкан хайнааны – анзы песте пол парған ӧрт осхас, хаҷан анда пырын кӧй сыхса. Итседе, піс, чирдегі кізілер, уғаа кічиҷекпіс, аннанар позыбыстың вулканнарын арығлап полбаспыс. Ана аннаңар олар піске анҷа хыйаллар ағылчалар."], "p": 177}, {"t": "text", "c": ["Хомзынып ала, Кічиҷек тегин баобабтарнын халғанҷы хорбыларын ідӧк сығара тартхлаан.", "Ол пеер паза айланмас тіп сағынған. Че ол иртен кӧнік парған тоғыс ағаа олаңай нимес ӧрініс ағылған.", "Хаҷан ол халғанҷызын хайхастығ чахайахты суғлабысхан, анаң аны колпакнаң чабарға итчеткенде, аның ылғиры даа килібіскен."], "p": 178}, {"t": "text", "c": ["– Анымҷохтар, – теен ол. Абахай ағаа нандырбаан."], "p": 180}, {"t": "text", "c": ["– Анымҷохтар, – хатап теен Кічиҷек тегин."], "p": 181}, {"t": "text", "c": ["Ол чидірібіскен. Че соохха алдыртханынаң нимес."], "p": 182}, {"t": "text", "c": ["– Мин алығ полғам, – хайди полза чоохтанған ол. – Пыром таста. Часкалығ поларға кӱстен."], "p": 183}, {"t": "text", "c": ["Пір дее хомайлаан сӧзі чох полған. Кічиҷек тегин уғаа таңнап парған. Ол тыып парып турған, аринҷа уйадып паза алаң ас парған, холында сӱлейке колпак тудып. Хайдаң андағ амыр паарсас? – Йа, йа, мин сағаа хынчам, – ис салған ол. – Син аннаңар пілбееннеңер минің пыром.", "Че анзы даа ӧӧні нимес. Че син дее мин осхас алығ полғазың.", "Часкалығ поларға кӱстен... Хыйа ит колпакты, ол мағаа паза кирек чоғыл."], "p": 186}, {"t": "text", "c": ["– Че тан...", "– Мин іди ле соохха алдыртпаам чи...", "Хараағы чиліҷек мағаа туза ла полар.", "Мин чахайахпын нооза."], "p": 187}]}