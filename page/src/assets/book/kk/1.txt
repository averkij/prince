{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "I", "p": 3}, {"t": "text", "c": ["Бірде, алты жастағы кезімде, жабайы орман туралы «Бастан кешкен оқиғалар» деп аталатын кітаптан ғажайып бір сурет көрдім. Суретте айдаһар жылан арыстанды бүтіндей жұтып жатты.", "Сол суреттің көшірмесі мынадай:"], "p": 3}, {"t": "text", "c": ["Кітапта былай деп жазылған: «Айдаһар жыландар жемтігін шайнамай бүтіндей жұтады. Содан кейін олар алты ай бойы қозғалмастан, тамағын қорытады екен». Сол сәтте менің джунгли оқиғалары жайлы ойларым сан саққа жүгірді. Мен қолыма түрлі түсті қарындаш алып, тұңғыш суретімді сала бастадым. Менің нөмірі бірінші суретімнің пішіні былай еді."], "p": 6}, {"t": "text", "c": ["Мен бұл өнер туындысын ересек кісілерге көрсеттім де, олардан суретім қорқыныш тудырады ма деп сұрадым."], "p": 8}, {"t": "text", "c": ["Олар: «Қалпақ та қорқынышты болады ма екен?» - десті."], "p": 9}, {"t": "text", "c": ["Ал менің салғаным қалпақ емес еді.", "Ол пілді қорқытып жатқан айдаһар жыланның суреті болатын.", "Бұдан соң үлкендерге түсінікті болуы үшін айдаһардың ішкі бөлігін бейнеледім. Үлкендерге үнемі түсіндіріп отыру керек.", "Менің нөмірі екінші суретім былай болып шықты:"], "p": 10}, {"t": "text", "c": ["Үлкендер маған айдаһар жыланды, іштей немесе сырттай бейнелегенімді қойып, одан да географияға, тарихқа, есеп-қисапқа және жазу ережесіне көбірек көңіл қоюыма кеңес берді.", "Осылайша мен атақты суретші болу арманымнан алты жасымда-ақ бас тарттым. Нөмірі бірніші және нөмірі екінші суретімнің сәтсіз шығуы менің меселімді қайтарып тастады.", "Үлкендер ештеңені ешқашан өз беттерімен түсінбейді. Ал әр нәрсені үнемі ежіктеп түсіндіре берген балаларды мезі етіп жібереді."], "p": 12}, {"t": "text", "c": ["Сондықтан да мен басқа мамандықты таңдауға мәжбүр болдым. Ақыры ұшқыш болып шықтым.", "Жалпақ әлемді түгелге жуық араладым.", "Шынына келсек, географияны білгенім маған көп көмегін тигізді.", "Мен бір көргеннен-ақ Қытайды Аризонадан ажырата алатынмын.", "Бұл – түнде адасып кеткен жағдайда өте пайдалы нәрсе."], "p": 13}]}