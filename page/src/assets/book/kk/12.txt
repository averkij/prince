{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "XII", "p": 264}, {"t": "text", "c": ["Сөйтті де, Кішкентай ханзада кетіп қалды."], "p": 264}, {"t": "text", "c": ["Сапарын жалғастыра түсіп, «Үлкендер шынымен де түсініксіз жандар» деп ойлады ол жай ғана."], "p": 265}, {"t": "text", "c": ["Келесі планетада маскүнем тұратын.", "Кішкентай ханзада бұл жерде көп тұрақтамаса да зор уайымға салынды:"], "p": 267}, {"t": "text", "c": ["- Сен не істеп отырсың? – деп сұрады ол маскүнемнен. Ол келгенде маскүнем бір үймек боп бос бөтелкелер мен тағы бір топ толы бөтелкелердің алдында үнсіз отыр екен."], "p": 269}, {"t": "text", "c": ["- Ішіп отырмын, - деп жауап берді маскүнем мұңды түрмен."], "p": 270}, {"t": "text", "c": ["- Не үшін ішесің? – деп сұрады Кішкентай ханзада."], "p": 271}, {"t": "text", "c": ["- Ұмыту үшін. - Нені ұмыту үшін? – деді оны аяп кеткен Кішкентай ханзада."], "p": 273}, {"t": "text", "c": ["- Ұялатынымды ұмыту үшін, - деп, басын салбырата шынын айтты маскүнем."], "p": 274}, {"t": "text", "c": ["- Неден ұяласың? – деп сұрады, оған қол ұшын бергісі келіп кеткен Кішкентай ханзада."], "p": 275}, {"t": "text", "c": ["- Ішкеннен ұяламын! – деп маскүнем сөзін аяқтады да, үнсіздікке біржолата батып кетті."], "p": 276}]}