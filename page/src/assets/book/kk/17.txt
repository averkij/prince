{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "XVII", "p": 416}, {"t": "text", "c": ["Алыстау қашықтықтан қарағанда бұл ғажап көрініс тудыратын.", "Бұл әскер қозғалысы опера театрындағы балет бишілерінің біркелкі қимылдарын еске түсіргендей еді.", "Алғашқы болып Жаңа Зеландия мен Австралияның шырақшыларының өнер көрсететін кезегі.", "Сосны, олар шырақтарын жағып болысымен, ұйқыға бас қоятын.", "Содан кейінгі өз кезектерінде шырақшылар бейне Қытай мен Сібірдегілер қосылатын. Сосын олар да сахнадан кетіп, шымылдық тасасына тығылатын.", "Ендігі кезек Ресей мен Үндістан шырақшыларына келетін. Сосын Африка мен Еуропа елдерінікі.", "Сосын Оңтүстік Американың кезегі. Содан соң Солтүстік Америка сахнаға шығады.", "Олар сахнаға шығар мезгілінен ешқашан жаңылған емес.", "Бұл - керемет еді."], "p": 416}, {"t": "text", "c": ["Тек Солтүстік полюстегі жалғыз шамның шырақшысы мен оның әріптесі – Оңтүстік полюстегі жалғыз шырақшы ғана жұмыссыз, тауқыметсіз өмір сүретін: Олар жылына екі рет қана жұмыс істейтін."], "p": 417}, {"t": "text", "c": ["Білшгіш болып көрінгің келгенде өтірікті аздап араластырып жіберетін кездер болады.", "Мен сіздерге шырақшылар жайында әңгімелеп, отырып шындықты аздап бұрмалағаным рас. Біздің планетаны мүлде білмейтін адамдарға жалған түсінік беріп қоюым ықтимал.", "Адамдар жер үстінде көп орын алмайды.", "Егер екі миллиард жер тұрғындары иықтасып, жиналыста тұрғандай тік тұрған болса, ұзындығы жиырыма мың, ені де жиырма мың шаршы миль алаңға сыйып кетер еді.", "Бүкіл адамзатты Тынық мұхиттың кішкене бір аралына үйіп төге салуға болар еді."], "p": 419}, {"t": "text", "c": ["Әрине, үлкендер сізге иланбайды.", "Олар жерде қомақты орын аламыз деп ойлайды."], "p": 420}, {"t": "text", "c": ["Олар баобабтар сықылды өздерін маңызды санайды.", "Сіз оларға есептеуді ұсыныңыз. Ересек адамдар санағанды эанындай жақсы көреді. Мұндай кеңес жандарына жағады.", "Бас қатырып, іш пыстыратын осы іске алтын уақытыңызды ысырап қылмаңыз. Еш пайдасы жоқ.", "Маған сенсеңіз болғаны."], "p": 421}, {"t": "text", "c": ["Сонымен, Кішкентай ханзада жерге келіп түскелі, көзіне тірі жан ілінбегеніне таң қалды.", "Ол планетаны шатастырып алдым ба деп қобалжи бастаған кезінде айдың сәулесі түсіп тұрған сақина іспетті дөңгелек нәрсе құм үстінде жыбыр ете қалды."], "p": 422}, {"t": "text", "c": ["- Қайырлы таң! – дей салды Кішкентай ханзада."], "p": 423}, {"t": "text", "c": ["- Қайырлы таң! – деді жылан."], "p": 424}, {"t": "text", "c": ["- Мен қай планетаға тап болдым? – деп сұрады Кішкентай ханзада."], "p": 425}, {"t": "text", "c": ["- Жер планетасына, бұл – Африка, - деп эауап берді жылан."], "p": 426}, {"t": "text", "c": ["- Ә, солай ма! Сонда жер үстінде адам тұрғаны ма? - Бұл шөл дала. Шөл далада тірі пенлде болмайды.", "Жер дегеніңіз үлкен, - деді жылан."], "p": 428}, {"t": "text", "c": ["Кішкентай ханзада тастың үстіне отырды да, аспанға көз тікті:"], "p": 429}, {"t": "text", "c": ["- Мені ойға шомдыратын нәрсе, - деді ол, - жұлдыздар, әр адам ерте ме, кеш пе, өз жұлдызын адаспай тауып алу үшін, жарқырап тұра ма екен.", "Менің жұлдызым дәл төбемізде тұр...", "Сонымен қатар ол қаншама алыс қашықтықта десеңізші!"], "p": 430}, {"t": "text", "c": ["- Әдемі екен, - деді жылан.", "– Сен мұнда не бітіріп жүрсің?"], "p": 431}, {"t": "text", "c": ["- Мен бір гүлмен араздасыпры қалып едім, - деді Кішкентай ханзада."], "p": 432}, {"t": "text", "c": ["- Ә, солай ма?! – деді жылан.", "Олар үндемей қалысты."], "p": 433}, {"t": "text", "c": ["- Адамдар қайда? – деді ақырында Кішкентай ханзада.", "– Жапан түзде жалғызсырап қалдық қой...", "- Адамдар арасында да жалғызсырауға болады, - деді жылан. Кішкентай ханзада оған ұзақ қарап тұрып:"], "p": 435}, {"t": "text", "c": ["- Сен өзің бір қызық мақұлық екенсің, - деді ол ақырында. – Саусақтай жіп-жіңішкесің...", "- Алайда мен патшаның сауасығнан да құдіретім күштірек."], "p": 436}, {"t": "text", "c": ["Кішкентай ханзада жымиып қана:"], "p": 437}, {"t": "text", "c": ["- Сен соншалықты құдіретті де емессің... сенде тіпті сирақ та жоқ... саяхат жасай да алмайсың.", "- Мен сені кемеден бетер алысқа алып кете аламын, - деді жылан. Ол Кішкентай ханзаданың тілерсегіне алтын білезіктей оратылды: - Мен тиіскен адам өзі шыққан қара жеріне аттанады, - деді ол тағы да. – Бірақ та сенің жаның пәк екен, әрі сен көктегі жұлдыздан түсіпсің...", "Кішкентай ханзада еш жауап қатпады."], "p": 440}, {"t": "text", "c": ["- Мен сені аяп тұрмын, сен осынау тастай қатты Жерде әлсіз көрінесің.", "Сен планетаңды қатты сағынған кезіңде менің саған көмегім тиер.", "Мен...", "- Жарайды, мен өте жақсы түсіндім, - деді Кішкентай ханзада.", "– Бірақ сен неге ылғи жұмбақтай сөйлейсің?"], "p": 441}]}