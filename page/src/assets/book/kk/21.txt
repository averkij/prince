{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "XXI", "p": 470}, {"t": "text", "c": ["Сөйтті де, ол өзін өте бақытсыз сезініп кетті.", "Оның гүлі бүкіл әлемде мен сияқты жоқ деуші еді.", "Ал мінеки, бір бақтың ішінде сол сияқтылардың бес мың шақтысы өсіп тұр."], "p": 470}, {"t": "text", "c": ["«Мұны көретін болса, - деп ойлады ол, - гүлімнің әбден көңілі күйзеліп қалатын еді... ол күлкіге қалмас үшін қатты-қатты жөтеліп қойып, өмірі үзіліп бара жатқандай кеіпке түсетін еді.", "Ал мен болсам, оны емдегенсуіме тура келер еді, әйтпесе мені де кінәлі сезіндіру үшін шынымен үзіліп кетіп жүрсе...»", "Сосын ол тағы да ішінен былай деп ойлады: «Әлемде жоқ гүл менде ғана бар деп өзімді бай сезініп жүрсем, оным қарапайым раушан гүл ғана болып шықты.", "Осы гүл мен менің тіземнен ғана келетін үш жанартауым, оның біреуі ендігі сөнген де болар, менен даңқты ханзада жасамас...»", "Ол шөптің үстіне жата кетіп, жылап жіберді."], "p": 471}, {"t": "text", "c": ["Сол арада түлкі пайда болды."], "p": 473}, {"t": "text", "c": ["- Сәлеметсің бе! – деді түлкі."], "p": 474}, {"t": "text", "c": ["- Сәлеметсің бе! – деп әдеппен жауап қатты Кішкентай ханзада."], "p": 475}, {"t": "text", "c": ["Жан-жағына қара еді, ешкім көзіне ілінбеді. - Мен мұндамын! – деген дауыс алма ағашының астынан шықты.", "- Сен кімсің? – деді Кішкентай ханзада.", "Қандай сұлу едің!"], "p": 476}, {"t": "text", "c": ["- Мен түлкі боламын, - деді түлкі."], "p": 477}, {"t": "text", "c": ["- Кел екеуміз ойнайық, - деп оған ұсыныс жасады Кішкентай ханзада.", "Мен әбден көңілсіз тұр едім.", "- Мен сенімен ойнай алмаймын, - деді түлкі. – Қолға үйретілген түлкі емеспін."], "p": 478}, {"t": "text", "c": ["- Ә, кешір онда, - деді Кішкентай ханзада."], "p": 479}, {"t": "text", "c": ["Бірақ біраз ойланып тұрды да, былай деді:"], "p": 480}, {"t": "text", "c": ["- «Қолға үйрету» деген нені білдіреді?"], "p": 481}, {"t": "text", "c": ["- Сен жатжерлік екенсің, - деді түлкі. – Бұл жерде не іздеп жүрсің?"], "p": 482}, {"t": "text", "c": ["- Адамдарды іздеп жүрмін, - деді Кішкентай ханзада. – «Қолға үйрету» деген нені білдіреді?"], "p": 483}, {"t": "text", "c": ["- Адамдар, - деді түлкі, - олар мылтық ұстап, аң аулайды.", "Бұл өте ыңғайсыз нәрсе. Тағы олар тауық өсіреді."], "p": 484}, {"t": "text", "c": ["Бар жақсылықтары сол.", "Сен тауық іздеп жүрген жоқсың ба?"], "p": 485}, {"t": "text", "c": ["- Жоқ, деді Кішкентай ханзада, - мен дос іздеп жүрмін.", "«Қолға үйрету» деген нені білдіреді?"], "p": 486}, {"t": "text", "c": ["- Бұл көбінесе ұмытылып кететін нәрсе, - деді түлкі.", "– Ол дегеніміз «байланыс туғызу...»"], "p": 487}, {"t": "text", "c": ["- Байланыс туғызу?"], "p": 488}, {"t": "text", "c": ["- Әрине, - деді түлкі.", "– Сен мен үшін дүниедегі жүз мыңдаған кішкене балалардың бірісің.", "Сондықтан да сенің маған керегің жоқ.", "Ал менің саған түкке де қаажетім жоқ. Мен сен үшін жүз мыңдаған түлкінің бірі ғанамын.", "Егерде сен мені қолға үйретсең, онда біз бір-бірімізді қажет етеміз.", "Сен мен үшін бүкіл әлемдегі бір ғана жан болар едің.", "Мен де сенің жалпақ дүниедегі жалғызың боламын...", "- Мен түсіне бастааған сияқтымын, - деді Кішкентай ханзада.", "Бір гүл бар... меніңше ол менің қолға үйретіп алған сияқты...", "- Әбден мүмкін, - деді түлкі.", "Жер бетінде неше түрлі нәрселер болып жатады..."], "p": 489}, {"t": "text", "c": ["- Бұл жер бетінде болған жоқ, - деді Кішкентай ханзада."], "p": 490}, {"t": "text", "c": ["Түлкі таң қалған кейіппен:"], "p": 491}, {"t": "text", "c": ["- Басқа планетада ма?"], "p": 492}, {"t": "text", "c": ["- Иә."], "p": 493}, {"t": "text", "c": ["- Ол планетада аңшылар бар ма?"], "p": 494}, {"t": "text", "c": ["- Жоқ!"], "p": 495}, {"t": "text", "c": ["- Міне, қызық!", "Ал тауықтар ше?"], "p": 496}, {"t": "text", "c": ["- Жоқ."], "p": 497}, {"t": "text", "c": ["-Кемшіліксіз нәрсе болмайды, - деді түлкі күрсініп."], "p": 498}, {"t": "text", "c": ["Сәлден соң түлкі сөзін жалғастырды: - Менің өмірім бір қалыпты өтуде.", "Мен тауықтарды аңдимын, адамдар мені аңдиды.", "Тауықтардың бәрі бірдей. Адамдар да бір-бірінен аумайды.", "Тіпті ішің пысатын жағдай. Ал егер сен мені қолға үйретсең, менің өмірім күн сәулесіндей нұрланып шыға келер еді.", "Мен ерекше естілетін басқан қадамыңның сыбдырын өзгелерден ажырата білер едім.", "Ал өзгелердің тықыры мені жер астындағы ініме тығылуға мәжбүр етеді.", "Сенің басқан қадамың жанға жайлы әуендей мені інімнен шығауға шақырар еді.", "Енді анаған қара!", "Сонау жердегі егіндікті көріп тұрсың ба?", "Мен нан жемеймін.", "Бидайдың маған керегі шамалы. Егін алқабы маған еш сезім тудырмайды. Міне, бұл көңілсіз жайт.", "Ал сенің шашың алтындай.", "Сен мені қолға үйреткеннен кейін қандай керемет болады десеңші!", "Алтын бидай сені еске алып отыратын болады.", "Сонда мен бидайды тербеген желдің сыбдырын жақсы көріп кетер едім...", "Түлкі сөзін тыйып, Кішкентай ханзадаға ұзақ телміре қарап қалды да: - Өтінемін, мені қолға үйретші! – деді ол ақырында."], "p": 501}, {"t": "text", "c": ["Қуана-қуана келісер едім, - деп жауап қатты Кішкентай ханзада, - әттең, уақытым аз.", "Мен жаңа достар тауып, көп нәрселерді танып-білуім керек."], "p": 502}, {"t": "text", "c": ["- Адам қолға үйреткен нәрселерін жақсы біледі, - деді түлкі.", "Адамдар бірдеңе білейін деп талпынбайды, оған тіпті уақыттары жоқ.", "Олар саудагерлерден дап-дайын заттарды сатып алады.", "Дайын достар сататын дүкен болмағандықтан, адамдар достарсыз қалды.", "Егер сен досың болғанын қаласаң, мені қолға үйрет!"], "p": 503}, {"t": "text", "c": ["- Ол үшін не істеу керек? – деді Кішкентай ханзада."], "p": 504}, {"t": "text", "c": ["- Ол үшін сабыр сақтау қажет, - деп жауап берді түлкі.", "– Алдымен сен менен аздап қашықтау жерде отырасың, мінеки былайша шөптің үстінде.", "Мен саған көзімнің қиығын саламын, ал сен үн шығарма.", "Сөз – түсінбестіктің бастамасы."], "p": 505}, {"t": "text", "c": ["Күн сайын жақынырақ отырып, жылжи түс...", "Ертесіне Кішкентай ханзада қайтып келді."], "p": 506}, {"t": "text", "c": ["- Негізінде белгілі бір уақытта келгенің дұрыс, - деді түлкі. Мысалы, егер сен түстен кейін сағат төртте келетін болсаң, мен сағат үштен бастап-ақ бақытқа бөленемін.", "Уақыт жақындаған сайын мен өзімді бақытты сезіне бастаймын.", "Сағат төртте тіпті асып-сасып, қобалжи түсемін; бақытымның бағасы сонда сонда белгілі болады!", "Бірақ сен ойыңа келген уақытта келе беретін болсаң, қай уақытты жүрегімді жылылыққа толтыратынымды білмей қаламын...", "Салтты сақтау керек."], "p": 507}, {"t": "text", "c": ["- Салт деген не? – деді Кішкентай ханзада."], "p": 508}, {"t": "text", "c": ["- Бұл да бір ұмтылып кететін нәрсе, - деді түлкі.", "Ол бір күннің басқа күндерге ұқсамайтынын, бір уақыттың басқа уақыттан ерекше екенін білдіреді.", "Мәселен, менің аңшыларымның бір салты бар. Олар бисенбі күндері ауылдың қыздарымен би билейді.", "Сондықтан, бейсенбі – тамаша күн!", "Мен жүзімдікке дейін сейіл құрамын.", "Егерде аңшылар ойларына келген уақытта билей беретін болса, барлық күн бір-бірінен аумай қалатын еді де, ал мен болсам демалыстан қағылар едім."], "p": 509}, {"t": "text", "c": ["Сөйтіп, Кішкентай ханзада түлкіні қолға үйретіп алды.", "Енді кетер уақыт жақындағанда: - Ой, мен жылаймын ғой! – деді түлкі."], "p": 511}, {"t": "text", "c": ["- Өзің кінәлісің, - деді Кішкентай ханзада, мен саған еш жаманшылық ойламап едім, алайда сен қолға үйрет деп қоймадың...", "- Иә, әрине, - деді түлкі."], "p": 512}, {"t": "text", "c": ["- Бірақ, сен бәрібір жылайсың ғой! – деді Кішкентай ханзада."], "p": 513}, {"t": "text", "c": ["- Әрине! – деді түлкі."], "p": 514}, {"t": "text", "c": ["- Сен бұдан ештеңе ұтпайсың ғой!"], "p": 515}, {"t": "text", "c": ["- Ұттым! – деді түлкі. Бидайдың түсі жайлы айтқаным есіңде ғой?! Сосын ол сөзін былай деп сабақтады:"], "p": 517}, {"t": "text", "c": ["- Қайта барып раушан гүлдерге көз тасташы.", "Сонда сен өзіңнің гүлің әлемдегі қайталанбас гүл екеніне көзің жетеді.", "Сен менімен қоштасуға қайта орал, сол кезде саған бір құпия сырды сиға тартамын. Кішкентай ханзада раушан гүлдерді көруге қайта оралды."], "p": 519}, {"t": "text", "c": ["- Сендер менің раушан гүліме түк те ұқсамайсыңдар, сендер түкке де татымайсыңдар! – деді ол гүлдерге.", "– Сендерді ешкім қолға үйреткен емес, сендер де ешкімді қолға үйреткен жоқсыңдар.", "Бұрын менің түлкім де сен сияқты жүрген.", "Жүз мыңдаған түлкіден оның да айырмашылығы жоқ-ты.", "Бірақ мен оны дос қылдым, енді ол – жалпақ дүниедегі жалғыздың өзі."], "p": 520}, {"t": "text", "c": ["Раушан гүлдер ыңғайсызданып қалды."], "p": 521}, {"t": "text", "c": ["- Сендер сұлусыңдар, бірақ ойсызсыңдар, - деді ол тағы да.", "– Сендер ол үшін өлімге бас тіге алмайсың.", "Әрине, менің раушан гүлімді жай бір жүргінші көрсе, сендерге ұқсайды екен деп ойлап қалуы мүмкін.", "Бірақ ол мен үшін сендердің бәріңнен де қымбат, сондықтан мен оны суарғанмын.", "Тек сол гүлді ғана шыны қалпақтың астына қойғанмын. Сол себептен оны желге қақтырмай, қоршау орнатқанмын.", "Сондықтан мен сол гүл үшін ғана құрттарды өлтіргенмін (екі-үшеуін көбелек болу үшін қалдырдым).", "Сондықтан сол гүлдің ғана шағымына немесе мақатағанына құлақ астым, кейде тымырайып, үндемегеніне де тқздім.", "Өйткені ол – менің раушан гүлім."], "p": 522}, {"t": "text", "c": ["Сөйдеді де ол түлкіге қайтып оралды."], "p": 523}, {"t": "text", "c": ["- Қош бол! – деді ол..."], "p": 524}, {"t": "text", "c": ["- Қош бол! – деді түлкі.", "– Мінеки, менің құпиям. Ол өте қарапайым нәрсе: жүректің ғана көзі өткір.", "Ең маңызды нәрсе көзге көрінбейді."], "p": 525}, {"t": "text", "c": ["- Ең маңызды нәрсе көзге түспейді, - деді қайталап Кішкентай ханзада оны жадына сақтап қалмақшы болып. - Раушан гүлің үшін жұмсаған уақытың оны қымбат ете түседі."], "p": 527}]}