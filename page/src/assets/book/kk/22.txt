{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "XXII", "p": 529}, {"t": "text", "c": ["- Раушан гүлім үшін жұмсаған уақытым... – деп қайталады Кішкентай ханзада, мұны жадына сақтап қалмақшы болғандай. - Адамдар бұл шындықты ұмытып кеткен, - деді түлкі. – Бірақ, сен оны ұмытпауың керек. Өзің қолға үйреткеніңнің қай-қайсысын болмасын, сен олар үшін әрқашан жауапты боласың.", "Раушан гүлің үшін жауап бересің..."], "p": 529}, {"t": "text", "c": ["- Мен раушан гүліме жауаптымын... – деп қайталады Кішкентай ханзада, оны есіне сақтап қалмақ ниетпен."], "p": 530}, {"t": "text", "c": ["- Қайырлы күн! - деді Кішкентай ханзада."], "p": 532}, {"t": "text", "c": ["- Қайырлы күн! – деді темір жол бағыттаушысы."], "p": 533}, {"t": "text", "c": ["- Мұнда не істеп жүрсің? – деді Кішкентай ханзада."], "p": 534}, {"t": "text", "c": ["- Мен жолаушыларды мың-мыңға бөліп сұрыптаймын, - деді темір жол бағыттаушысы. Оларды бірде оң жаққа, бірде сол жаққа алып кететін пойыздарды жөнелтемін."], "p": 535}, {"t": "text", "c": ["Сол мезетте күн күркірегендей дүрсілдеп жарқыраған жүрдек пойыз темір жол бағыттаушысының үйшігін дірілдетіп жіберді."], "p": 536}, {"t": "text", "c": ["- Өздері тым асығыс қой, - деді Кішкентай ханзада.", "Олар не іздеп жүр?"], "p": 537}, {"t": "text", "c": ["- Оны локомотивті басқаратын адамның өзі де білмейді, - деді бағыттаушы."], "p": 538}, {"t": "text", "c": ["Сосын қарама-қарсы бағытқа бет алған екінші бір жүрдек пойыз дүрсілдеп өте шықты."], "p": 539}, {"t": "text", "c": ["- Бірден артқа қайтып келе ме? – деді Кішкентай ханзада..."], "p": 540}, {"t": "text", "c": ["- Бұл басқасы, - деді бағыттаушы. Орын алмасқаны ғой."], "p": 541}, {"t": "text", "c": ["- Оларға барған жақтары ұнамағаны ма?"], "p": 542}, {"t": "text", "c": ["- Адамның көңілі тұрған жеріне ешқашан толмайды, - деді бағыттаушы."], "p": 543}, {"t": "text", "c": ["Сол-ақ екен, шамы жалтырап үшінші пойыздың дүрсілі пайда болды."], "p": 544}, {"t": "text", "c": ["- Бұлар алдыңғы жолаушыларды қуалап бара ма? – деп сұрады Кішкентай ханзада."], "p": 545}]}