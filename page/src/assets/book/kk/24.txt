{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "XXIV", "p": 554}, {"t": "text", "c": ["- Сонда ол үнемделген елу үш минутпен не істейді?"], "p": 554}, {"t": "text", "c": ["- Не істесең де өз еркің..."], "p": 555}, {"t": "text", "c": ["«Егер менің бос елу үш минутым болса, - деп ойланып қалды Кішкентай ханзада, - көкке шапшып атқан бұлақтан су ішуге асықпай барушы едім...»"], "p": 556}, {"t": "text", "c": ["Шөл далада апатқа ұшырағала сегіз күн өткен еді. Саудагер туралы оқиғаны суымның соңғы тамшысын ішіп отырып тыңдадым."], "p": 557}, {"t": "text", "c": ["- Иә, - дедім мен Кішкентай ханзадаға, - сенің оқиғаларың өте қызық-ау, бірақ мен ұшағымды әлі жөндеп болмадым, ішер суым да бітті. Егер мен де көкке шапшыған суға қара асықпай бет алсам, өзімді бақытты сезінуші едім!"], "p": 558}, {"t": "text", "c": ["- Менің түлкі досым..., - деп бастап еді...", "- Менің кішкентайым, қазір түлкі туралы сөз тыңдар шамам жоқ!"], "p": 559}, {"t": "text", "c": ["- Неге?"], "p": 560}, {"t": "text", "c": ["- Өйткені шөлден қатып өлерміз...", "Ол менің айтқанымды ұқпастан, маған былай деп жауап қатты:"], "p": 561}, {"t": "text", "c": ["- Өлу керек болғанның өзінде досың болғаны жақсы ғой.", "Мен түлкі досым болғанына қуаныштымын...", "«Ол төнген қауіпті дұрыс бағаламай тұр, - деп ойладым мен.", "– Оның қарны ешқашан ашқан да, өзі шөлдеген де емес."], "p": 562}, {"t": "text", "c": ["Аздап күн қыздырса болғаны...»", "Алайда, ол маған қарады да, менің ойыма жауап бергендей:"], "p": 563}, {"t": "text", "c": ["- Мен де шөлдедім... Жүр, құдық іздейік..., - деді.", "Ұшы-қиырсыз жапан түзде құдық іздеген миға қонымсыз нәрсе дегендей қолымды торыққан кейіппен сермей салдым.", "Дегенмен, біз жолға аттанып кеттік."], "p": 564}, {"t": "text", "c": ["Ұзақ уақыт бойы үнсіз жүріп келе жатқанда кеш батып, аспанда жұлдыздар жымыңдай бастады.", "Шөл қысып ыстығым көтеріліп келе жатқандықтан болар, мен жұлдыздарды түсімде көріп тұрғандай болдым.", "Кішкентай ханзаданың сөздері есімнен шықпай тұрып алды."], "p": 565}, {"t": "text", "c": ["- Демек, сенің де шөлдегенің ғой? – деп сұрадым одан."], "p": 566}, {"t": "text", "c": ["Бірақ ол менің сұрағыма жауап қатпады. Ол маған жай ғана былай деді: - Су жүрекке де пайдалы...", "Мен оның айтқанын түсінбесем де, үндемедім...", "Оған сұрақ қоюдың пайдасы жоқ екенін білетінмін."], "p": 568}, {"t": "text", "c": ["Ол шаршаған еді. Жерге отыра кетті.", "Мен қасына жайғастым. Біразға созылған созылған үнсіздіктен соң ол былай деді:"], "p": 569}, {"t": "text", "c": ["- Көзге ілінбейтін бір гүлдің әсерінен жұлдыздар әдемі болып тұрғаны...", "Мен «Әрине» дедім де, үндеместен ай сәулесіне малынған құм толқындарына қарап отыра бердім."], "p": 570}, {"t": "text", "c": ["- Шөл дала қандай әдемі, - деп қосып қойды ол."], "p": 571}, {"t": "text", "c": ["Онысы рас еді. Мен шөл даланы ұнатамын.", "Құм төбешікте отырасың. Көзге еш нәрсе түспейді. Еш дыбыс естілмейді.", "Сол кезде бір нәрсе сәулеленді...", "- Шөл даланың көркін келтіретін нәрсе, - деді Кішкентай ханзада, - ол – ойламаған бір жерінде құдықтың тығылып жататыны...", "Кенет менің есіме құмнан шашыраған осы жұмбақ сәуленің не екені сап ете түсті.", "Мен бала шағымда көне бір үйде тұрғанмын. Халықтың айтуы бойынша сол үйде тығулы қазына бар екен дейтін еді.", "Әрине, ешкім оны тапқан емес, мүмкін іздемеген де болар."], "p": 573}, {"t": "text", "c": ["Бірақ ол жайт сол үйді қуанышқа кенелтетін. Менің үйім құпия бір сырды жаырғандай сезілетін...", "- Иә, - дедім мен Кішкентай ханзадаға, үй болсын, асыпандағы жұлдыз немесе шөл дала болсын, оларды әдемі ететін нәрсені көзбен көре алмайсың!"], "p": 574}]}