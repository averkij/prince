{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "XXV", "p": 576}, {"t": "text", "c": ["- Түлкімнің айтқанын қостайтыныыңа мен қуаныыштымын, - деді ол. Кішкентай ханзада ұйықтап бара жатқан соң, оны көтеріп алдым да, жолға шықтым. Көңілім толқып кетті. Үлбіреген нәзік асыл қазынаны көтеріп келе жатқандай болдым. Жер бетінде бұдан асқан нәзік зат болмағандай көрінді. Айдың сәулесі түскен осы бір бозғылт маңдайына, жұмулы көздеріне, желмен желбіреген кекіл шаштарына қарап келе жатып терең ойға баттым: «Менің мына көріп тұрғаным тек сырт кейпі ғана. Ең маңызды қасиеті көзге көрінбейді...» Оның болар-болмас ашық тұрған еріндерінен күлкі жүгіріп өткендей болған кезінде, мен тағы да іштей былай деп ойладым: «Осы Кішкентай ханзаданың көңілімді қатты елжіретер қасиеті – ол оның бір гүлге деген адалдығы, тіпті ұйықтап жатса да сол гүлдің бейнесі оған шырақтың жалынындай сәуле шашып тұратындығы...»", "Маған ол бұрынғыдан бетер нәзік жан болып көрінді.", "Шырақтарды қорғау керек: желдің лебі өшіріп тастауы мүмкін...", "Осылайша тоқтамай жүріп отырып, таң ата мен құдық тауып алдым. - Адамдар жүрдек пойызға қысыла-қымтырыла мініп алады екен, - деді Кіщкентай ханзада, - бірақ не іздеп жүргендерін өздері білмейді.", "Сонда олар бір жерде тыныш отыра алмай, ары-бері сапырылысады...", "Сосын ол сөзін сабақтап:"], "p": 579}, {"t": "text", "c": ["- Бекер нәрсе, - деді.", "Біз жеткен құдық сахаралық құдықтарға ұқсамайтын.", "Сахаралық құдықтар құмда қазылған жай шұңқыр ғана. Ал мынау ауылдың құдығы тәріздес.", "Алайда жан-жағымызда бірде-бір ауыл жоқ-ты, сондықтан мен түс көріп тұрғандай болдым."], "p": 580}, {"t": "text", "c": ["- Бұл ақылға қонбайтын нәрсе, - дедім мен Кіщкентай ханзадаға, - бәрі дайын тұр: шығыршығын ойнатып көрді.", "Шығыршық жел айналдырмағалы көп болған ескі жел-қақпадай шиқылдап қоя берді."], "p": 581}, {"t": "text", "c": ["- Естіп тұрмысың? – деді Кішкентай ханзада, - біз бұл құдықты оятып жібергендіктен, ол әнге басты.", "Мен оның күш жұмсағанын қаламай:"], "p": 582}, {"t": "text", "c": ["- Әкел, өзім істейін, - дедім оған, бұл сен үшін тым ауыр болады."], "p": 583}, {"t": "text", "c": ["Мен шелекті жайлап құдықтың ернеуіне дейін тартып шығардым. Оны жақсылап тұрып құдық шетіне орналастырып қойдым. Құлағымда шығыршықтың шиқылы қалып қойыпты. Ал әлі щайқалып тұрған судың бетінде күннің бейнесі діріл қаққандай болды."], "p": 584}, {"t": "text", "c": ["- Мына суды көріп, шөлдеп кеттім, - деді Кішкентай ханзада, - маған су берші...", "Оның не іздегенін енді ғана ұқтым."], "p": 585}, {"t": "text", "c": ["Шелекті көтеріп, ерніне тақадым.", "Ол көзін жұмған күйінше судан ішті.", "Тамаша мерекедей еді."], "p": 586}, {"t": "text", "c": ["Бұл су басқа сусындардан өзгеше болатын.", "Бұл – жұлдызды аспан астындағы ұзақ жүрген сапардан, шығыршықтың үнінен, менің қолымның күшінен жаратылған су еді.", "Сыйлық тәрізді жүрекке жайлы тиетін. Мен кішкене бала кезімде жаңа жыл шыршасының жарығы, шіркеудің түн ортасындағы месса кезіндегі әуені, жүрек жылытар күлкілер маған сыйлаған сыйлықтардың нұр шашуына септігін тигізетін. - Сенің планетаңның адамдары, - деді Кішкентай ханзада, - бір бақтың өзінде бес мыңдап раушан гүлін өсіреді екен... сондықтан, олар оның ішінен өздерінің іздеген жалғыз нәрсесін таба алмайды...", "- Таба алмайды, - деп құптадыым мен оны..."], "p": 588}, {"t": "text", "c": ["- Әйтсе де, іздегендерін жалғыз бір гүлден немесе азғана судың көмегімен табуға болар еді ғой... - Әрине, - деп жауап қаттым мен. Сосын Кішкентай ханзада сөзін былай деп жалғады:"], "p": 590}, {"t": "text", "c": ["- Бірақ, өз соқыр. Жүрекпен іздеу керек."], "p": 591}, {"t": "text", "c": ["Мен судан іштім. Терең дем алдым.", "Құм болса, алаулап атқан таң шапағымен бал тәрізді алтын түске бояялды.", "Бұл да мені бақытқа кенелткендей болды.", "Мен не үшін қиналуым керек еді..."], "p": 592}, {"t": "text", "c": ["- Сен өзіңнің уәдеңе тұруың керек, - деді маған биязы үнмен Кішкентай ханзада, қайтып менің қасыма жайғасқан соң."], "p": 593}, {"t": "text", "c": ["- Қандай уәде?"], "p": 594}, {"t": "text", "c": ["- Есіңде ме... менің қошақаныма тұмылдырық беремін дегенсің... мен гүлім үшін жауаптымын!"], "p": 595}, {"t": "text", "c": ["Қалтамнан салған суреттерімді алып шықтым. Оларды байқап қалған Кішкентай ханзада күліп жіберді:"], "p": 596}, {"t": "text", "c": ["- Сенің баобабтарың аздап қырыққабаттарға ұқсайды екен...", "- Немене?! Ал мен салған баобабтарымды мақтаныш тұтып жүрсем!"], "p": 597}, {"t": "text", "c": ["- Сенің түлкің... оның құлақтары... олар мүйізге ұқсап қалыпты ғой... құлақтары тіптен ұзын екен!"], "p": 598}, {"t": "text", "c": ["Сосын ол тағы күлді."], "p": 599}, {"t": "text", "c": ["- Сен тым қаталың, балақай, мен айдаһар жыланды ішкі және сыртқы кейпін бейнелеген басқа сурет салу қолымнан келмейді."], "p": 600}, {"t": "text", "c": ["- Жарайды, - деді ол, - балалар оны жақсы біледі."], "p": 601}, {"t": "text", "c": ["Сонымен, мен тұмылдырықтың суретін салып бердім. Оны ұсынып жатып жүрегім аузыма тығылғандай болды:"], "p": 602}, {"t": "text", "c": ["- Мен білмейтін жоспарың бар сияқты...", "Бірақ ол жауап қатпады."], "p": 603}, {"t": "text", "c": ["Сосын маған былай деді: - Сен білесің бе, менің Жер бетіне түскеніме ертең бір жол толады... Сосын біраз үнсіздіктен соң былай деді: - Осы маңға таяу жерге түскенмін... Сөйтті де, қыызарып кетті."], "p": 605}, {"t": "text", "c": ["Тағы да, неге екенін білмеймін, мені бір түрлі уайым басып кетті. Дегенмен, ойыма бір сұрақ сап ете түсті:"], "p": 607}, {"t": "text", "c": ["- Демек, сегіз күн бұрын мен сені адам мекенінен мыңдаған шақырым алшақта кездестірген кезімде, жападан-жалғыз кездейсоқ қыдырып жүрмеген болдың ғой? Сен құлаған жағыңа бе алып бара жатқан екенсің ғой?"], "p": 608}, {"t": "text", "c": ["Кішкентай ханзада тағы да қызарып кетті."], "p": 609}, {"t": "text", "c": ["Ал мен күмілжи түсіп сөзімді былай деп жалғадым:"], "p": 610}, {"t": "text", "c": ["- Мүмкін, бір жыл толған шығар?"], "p": 611}, {"t": "text", "c": ["Кішкентай ханзада қайта қызарды.", "Ол ешқашан сұраққа жауап бермейтін, бірақ адам бетінің қызарғаны «иә» деп құптағанын білдірмейтін емес пе еді. Солай емес пе?"], "p": 612}]}