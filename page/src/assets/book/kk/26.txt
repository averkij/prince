{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "XXVI", "p": 614}, {"t": "text", "c": ["- Мен қорқып тұрмын, - дедім күрсініп. Бірақ ол маған былай деп жауап қатты:"], "p": 614}, {"t": "text", "c": ["- Сен енді жұмысқа кірісуге тиіссің.", "Ұшағыңа қайтып бар.", "Мен сені осы арада тосамын.", "Ертең кешкісін қайта орал...", "Дегенмен, менің көңілім саябыр таппады.", "Түлкі есіме түсіп кетті.", "Қолға үйретіп алуға жол берсең, кейін жылайтын кезге де душар болуың ықтимал."], "p": 615}, {"t": "text", "c": ["Құдықтың маңында қирап қалған ежелгі тас қабырғаның қалдығы бар еді.", "Келесі күні кешкісін жұмысынан қайтып келе жатқанда аяқтарын салбыратып тас қабырғаның үстінде отырған Кішкентай ханзадам алыстан көзіме түсті.", "Құлағым оның айтып жатқан сөзі шалынды:"], "p": 617}, {"t": "text", "c": ["- Сонымен сенің есіңде қалғаны ма? – деп жатты ол. – Тіпті де бұл жер емес қой! Басқа бір дауыс жауап берген болар, өйткені ол былай деп тіл қатты:"], "p": 619}, {"t": "text", "c": ["- Иә!", "Иә!", "Дәл сол күн, бірақ бұл жер емес... Мен қабырғаға дейін жақындап келдім.", "Көзіме әлі ештеңе түспеді. Сонда да, Кішкентай ханзада тағы да былай деді:"], "p": 620}, {"t": "text", "c": ["- ...Әрине, Сен менің құмдағы ізім қай жерден басталатынын қара.", "Мені сол жерде күтсең болғаны.", "Бүгін түнде мен сонда боламын."], "p": 621}, {"t": "text", "c": ["Қабырғаға дейін жиырма қадам қалды, ал менің көзіме әлі ештеңе шалынбады."], "p": 622}, {"t": "text", "c": ["Кішкентай ханзада біраз үнсіздіктен соң тағы да былай деді:"], "p": 623}, {"t": "text", "c": ["- Сенің уың күшті ме?", "Сен маған ұзақ азап шектірмейтініңе сенімдісің бе?"], "p": 624}, {"t": "text", "c": ["Мен тұрған жерімде қатып қалдым, ал жүрегім шым ете түсті."], "p": 625}, {"t": "text", "c": ["Бірақ әлі ештеңе түсінетін емеспін. - Енді кете бер, - деді ол... – Менің жерге түскім келіп тұр!"], "p": 626}, {"t": "text", "c": ["Аяқ астына еңкейіп қарағаным сол екен, тұрған орнымнан ыршып кеттім.", "Отыз секунд ішінде мерт ететін сары жыланның бірі Кішкентай ханзадаға оқтай қадалып тұрған еді.", "Қалтамды ақтарып, тапаншамды іздеген қалпымша жыланға қарай жүгірдім. Бірақ менің тысырымды естіп қалған жылан асығып – аптықпай, жай ғана құмға сіңіп бара жатқан бұлақтай баяу иреңдеп барып, жездей сыңғыр етті де, тастардың саңылауына кіріп кетті."], "p": 627}, {"t": "text", "c": ["Мен түрі сұп-сұр болып кеткен Кішкентай ханзадамды қағып алу үшін, қабырға іргесіне дер кезінде жеттім."], "p": 628}, {"t": "text", "c": ["- Бұл не сұмдық! Сен енді жыландармен әңгімелесетін болғанбысың!"], "p": 629}, {"t": "text", "c": ["Мен оның өмірі тастамайтын алтын түстес сары бөкебайын шештім. Самайын сулап, су жұтқыздым. Оған сұрақ қоюға батылым жетпеді.", "Ол маған байыптап қарады да, қолымен мойнымды құшақтап алды."], "p": 630}, {"t": "text", "c": ["Мен оның жүрегі мылтықтың оғы тиіп мертіккен құс тәрізді әлсіз соғып тұрғанын байқадым.", "Ол маған: - Мен сенің ұшағыңның ақауын тапқаныңа қуаныштымын. Сен енді өз еліңе қайта аласың...", "- Оны қайдан білдің?"], "p": 632}, {"t": "text", "c": ["Мен оған жұмысымның оңға басқанын енді айтпақшы болып оқталып отыр едім."], "p": 633}, {"t": "text", "c": ["Ол еш жауап қатпастан былай деп сөзін сабақтады:"], "p": 634}, {"t": "text", "c": ["- Мен де бүгін үйіе қайтамын... Сәлден кейін мұңға бата: - Ол анағұрлым алыс... анағұрлым қиын нәрсе.", "Мен бір ғажайыптан тыс нәрсенің болып жатқанын сездім.", "Оны кішкене бөбекке ұқсатып, құшағыма алдым. Сонда да ол маған құшағымнан сытылып шығып, мен сақтап қала алмайтын құрдымға құлап бара жатқандай сезілді.", "Ол ұшы-қиырсыз алыста адасқандай көзқараспен қарады."], "p": 637}, {"t": "text", "c": ["- Менде сенің қошақаның бар.", "Қошақан үшін жасалынған жәшкі те бар. Сосын оның тұмылдырығы бар...", "Сөйдеді де, мұңды түрмен күлімсіреді."], "p": 638}, {"t": "text", "c": ["Мен ұзақ күттім.", "Бетіне қан жүгіріп, аздап жылына бастағандай болды."], "p": 639}, {"t": "text", "c": ["- Балақай, сен үрейленіп қалғансың-ау деймін...", "Әрине, тұла бойын қорқыныш билеген ғой.", "Алайда, ол жай ғана езу тартып:"], "p": 640}, {"t": "text", "c": ["- Үрейдің көкесін бүгін кешке көрермін...", "Көмек беруге шамам келмейтін нәрсе боларын сезгендей тағы да тұла бойым түршігіп кетті.", "Бұл күлкіні ешқашан естімеуім мүмкін деген ойға төзе алмайтынымды түсіндім.", "Оның күлкісі мен үшін шөл даладағы сылдырап аққан бұлақтай еді."], "p": 641}, {"t": "text", "c": ["- Балақай, мен сенің күлкіңді естігім келім тұр... Бірақ ол маған:"], "p": 642}, {"t": "text", "c": ["- Бүгін түнде бір жыл толады.", "Менің жұлдызым өзім құлап түскен жердің дәл төбесінде тұрады...", "- Балақай, жылан да, түндегі жолығу, жұлдыз да жай бір қорқынышты түс болар..."], "p": 643}, {"t": "text", "c": ["Ол сөзіме жауап берместен, маған былай деді:"], "p": 644}, {"t": "text", "c": ["- Ең маңызды нәрсе көзге көрінбейді..."], "p": 645}, {"t": "text", "c": ["- Әлбетте...", "- Бұл гүлді көру сияқты.", "Егер сен бір жұлдыздың үстінде өсіп тұрған гүлді жақсы көрсең, түнде аспанға қарасаң болғаны, барлық жұлдыз гүлдеп шыға келеді. - Солай ғой... - Су жайында да солай. Сен құдықтан арқанмен тартып алып шығып, маған ішуге берген су ән әуені секілді еді ғой, есіңде ме... ол зәм-зәм суы болатын. - Әрине...", "- Сен түнде жұлдыздарды тамашалайтын боласың.", "Менің жұлдызым тым кішкене болғандықтан, оның қайда орналасқанын көрсете алмаймын.", "Мүмкін сол дұрыс шығар.", "Менің жұлдызым сен үшін көп жұлдызды бірі ғана болып қалады.", "Сонда сен барлық жұлдызды тамашалауды жақсы көріп кетесің...", "Олардың бәрі сенің достарыңа айналды. Ал содан соң мен саған сыйлық тарту етпекшімін...", "Сөйтіп ол тағы да күліп жіберді."], "p": 648}, {"t": "text", "c": ["- Пах, балақай, балақай, сенің күлкіңді қандай жақсы көретінімді білесің ғой!"], "p": 649}, {"t": "text", "c": ["- Дәл осы менің тартуым болады... су жайындағы әңгіме тәрізді...", "- Мұнымен не айтпақшысың?"], "p": 650}, {"t": "text", "c": ["- Адамдар үшін жұлдыздар әр түрлі.", "Саяхатшылар үшін жұлдыздар жол көрсетеді. Басқалар үшін олар тек кішкене жарық шоқтары ғана.", "Ал ғалымдар үшін олар тек шешімі жоқ мәселе. Менің іскер пайдакүнемім үшін олар алтын еді. Бірақ сол жұлдыздардың бәрі де үнсіз қалатын.", "Ал сенің ешкімде болып көрмеген жұлдызың болады...", "- Қалайша?"], "p": 653}, {"t": "text", "c": ["- Мен көп жұлдыздың бірінде мекен ететін болғандығымнан, сол бір жұлдыз үстінде күліп жүргендіктен, түнде аспанға көз тіккен кезіңде барлық жұлдыздар сен үшін күліп тұрғандай болады.", "Сенде күле білетін жұлдыздар болады."], "p": 654}, {"t": "text", "c": ["Ол тағы да күледі."], "p": 655}, {"t": "text", "c": ["- Ал сен жұбаныш тапқан кезіңде (адамдар жұбаныш таппай қойамайды), менімен таныс болғаныңа риза боласың.", "Сен мен үшін өмір бойына дос болып қаласың.", "Сенің маған қосылып бірге күлгің келетін болады.", "Кей кезде сен терезеңді айқара ашып тастасаң, жаның жай табатын болады...", "Сенің аспанға қарап күлгеніңе жолдастарың таң қалатын болады. Сонда сен оларға: «Иә, жұлдыздар үнемі менің күлкімді келтіреді!» деп айтатын боласың.", "Олар сені ақылынан алжасқан деп ойлауы мүмкін.", "Сөйтіп мен саған жолдастарыңның алдында ыңғайсыз жағдай туғызамын... Ол тағы да күлді."], "p": 657}, {"t": "text", "c": ["- Жұлдыздардың орнына сыңғырлап күле беретін бір топ кішкене қоңыраулар бергендей боламын... Ол тағы да күлді.", "Сосын қайтадан салмақты қалыпқа түсіп:"], "p": 658}, {"t": "text", "c": ["- Білесің бе... бүгін түнде... бармай-ақ қой."], "p": 659}, {"t": "text", "c": ["- Мен сені қалдырып кете алмаймын. - Менің түрім азаптанып жатқан, тіпті өліп кеткен сияқты болып көрінді. Солай болуы тиіс. Мұны көруге келмей-ақ қой, қажеті жоқ. - Мен сені тастап кетпеймін."], "p": 662}, {"t": "text", "c": ["Оның көңілі алаң еді. - Менің бұлай деп айтып тұрған себебім... жыланның да кесірінен. Оның сені шағып алғанының керегі шамалы... жыландар жауыз болады. Әншейін бір ләззат алуы үшін шаға салуы ықтимал. - Мен сені тастап кетпеймін. Сосын ол көңілі әлденеден жұбаныш тапқандай:"], "p": 666}, {"t": "text", "c": ["- Олардың екінші рет шағуына уы жетпейтіні де рас...", "Бұл түні Кішкентай ханзаданың қалайша жолға аттанып кеткенін байқамай қалдым. Сыбдырсыз қашып кетіпті.", "Мен оны қуып жетіп қатарласқанымда, ол өзіне сенімді, әрі жылдам адымдап бара жатыр екен."], "p": 667}, {"t": "text", "c": ["Ол маған тек: - Ә, сен екенсің ғой... – деді. Ол менің қолымды алды.", "Сөйтіп ол тағы мазасыздана бастады:"], "p": 669}, {"t": "text", "c": ["- Бекер істедің.", "Қиналасың ғой.", "Менің түр-әлпетім өліп кеткен адам сияқты көрінеді, ол әрине шын емес... Мен үн қатпадым. - Түсінесің ғой. Жол ұзақ. Мен мында денемді алып кете алмаймын. Ол тым ауыр."], "p": 671}, {"t": "text", "c": ["Мен үндемедім."], "p": 672}, {"t": "text", "c": ["- Бұл аршып тастаған ескі қабық тәріздес.", "Ескі қаңқалар үшін қамығудың қажеті жоқ... Мен тағы үндемедім. Оның батылдығы кеміп, еңсесі түсейін деген сияқты. Дегенмен, тағы бір рет тырысып көруге оқталды:"], "p": 674}, {"t": "text", "c": ["- Білесің бе, керемет болады.", "Мен де жұлдыздарға қараймын. Мен үшін барлық жұлдыздар айналмалы шығыршығы бар құдық сияқты көрінеді.", "Жұлдыздардың бәрі маған су ұсынатын болады...", "Мен үн қатпадым."], "p": 675}, {"t": "text", "c": ["- Қандай қызық болады десеңші!", "Сенде бес жүз миллиондай сылдырмақ қоңыраулар болса, менің бес жүз миллион құдығым болады...", "Жасына булығып, ол да үндемей қалды...", "- Міне, келдік.", "Алға бір қадам жалғыз басуыма рұқсат ет. Сөйтті де, ол құмға отыра кетті, себебі ол қорқып тұр еді. Сәлден соң:"], "p": 678}]}