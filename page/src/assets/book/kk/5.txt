{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "V", "p": 85}, {"t": "text", "c": ["Мен бұл оқиғамды ғажайып ертегідегідей етіп бастаушы едім.", "Анықтап айтсақ, былай деп бастар едім: «Ерте, ерте, ертеде кішкентай бір ханзада болыпты. Ол өзінен сәл ғана үлкен планетада тұрып, досқа өте зәру болыпты...».", "Өмірді жақсы түсінетіндер үшін бұл күмән келтірмейтін шындық. Мұны айтып жатқан себебім, менің кітабымды тек ермек үшін жеңіл-желпі оқығанын қаламаймын. Бұл оқиғаны баяндап беру оңайға түспес.", "Менің досым қошақанымен бірге мені тастап кеткеніне мінеки алты жыл толды.", "Сондықтан досымды ұмытпау үшін, ол туралы сыр шертпекпін.", "Досты ұмытқан деген – көңілсіз нәрсе.", "Досы бар адамдар аз.", "Мен де тек сандарға ғана қызығатын ересектерге ұқсап кетуім мүмкін еді ғой."], "p": 85}, {"t": "text", "c": ["Солай болып кетпеу үшін, мен бір қорап түрлі-түсті қарындаштар мен бояулар сатып алдым.", "Мүмкін, менің жасымда суретпен айналысу қиындау болар. Оның үстіне мен алты жасымда айдаһар жыланның ішкі және сыртқы кейпін бейнелегеннен басқамен айналыспадым ғой.", "Әрине, барынша ұқсатып бағуға тырыстым. Бірақ та ойлағанымдай болатынына көзім жетпейді.", "Бір суретте пішіні шықса, екіншісінде тіптен ұқсамайды.", "Бойын да дұрстап ұқсата алмадым. Мынаусында кішкентай ханзаданың бойы биік болып шықса, екіншісінде тым аласа.", "Киімінің түсін де ұмытыңқырап қалыппын. Олай да, былай да салғансыдым. Мен кейбір маңызды жайттарды сиапаттағанда қате жіберуім де мүмкін.", "Оным үшін кешірім өтінемін.", "Менің достым ештеңені тәптіштеп түсіндірген емес.", "Мүмкін, ол мені дәл өзіндей деп ойлаған шығар.", "Бірақ, өкінішке орай мен қошақанды жабық жәшіктен көре алмаймын.", "Мүмкін, мен аздап үлкендер сияқты шығармын. Сірә, мен қартайған болармын."], "p": 86}, {"t": "text", "c": ["Әр күн сайын мен оның планетасы және сапарға аттанған кезі жайындағы хабарлардың шет-жағасын біліп отырумен болдым.", "Абайсызда айтылып қалған ой-пікірлер сол жұмбақтың шешуін табуға жол көрсеткендей болады.", "Осылайша мен бао-баб қасіреті туралы үшінші күні білдім."], "p": 88}, {"t": "text", "c": ["Бұл жолы да әңгіме сол қошақанның арқасында басталып кетті. Өйткені ханзада кенеттен күмәндана қалып, менен былай деп сұрады: - Айтшы, қойдың бұталарды жейтіні рас па?"], "p": 90}, {"t": "text", "c": ["- Иә, ол рас."], "p": 91}, {"t": "text", "c": ["- О!"], "p": 92}, {"t": "text", "c": ["Онысына ризамын. Қойдың бұталарды жейтіні неге сонша маңызды екенін әлі түсіне қоймадым. Кішкентай ханзада оған қоса былай деді: - Демек, қой баобабтарды да жейтін болғаны ғой?"], "p": 94}, {"t": "text", "c": ["Мен баобабтың бұта емес, шіркеудің биіктігімен бірдей үлкен ағаш екенін, пілдердің бір үйірін жинап апарса да, баобабтың біреуін де жеп бітіре алмайтынын түсіндіріп бақтым."], "p": 95}, {"t": "text", "c": ["Пілдердің үйірі туралы естігенде, Кіщкентай ханзада күліп жіберді:"], "p": 96}, {"t": "text", "c": ["- Онда пілдерді бірінің үстіне бірін шығарып қою керек болар еді.", "Сосын данышпансыған түрмен:"], "p": 97}, {"t": "text", "c": ["- Баобаб ағашы биік болып өскенге дейін аласа бұта болмай ма?"], "p": 98}, {"t": "text", "c": ["- Дәл солай!", "Бірақ та неге сен қойдың жас баобаб бұталарын жегенін қалайсың ?"], "p": 99}, {"t": "text", "c": ["Екінің біріне белгілі жайт сияқты. «О не дегенің?!» - деп таңданды ол."], "p": 100}, {"t": "text", "c": ["Мәселенің не нәрседе екенін түсінгенше біраз бас қатыруыма тура келді."], "p": 101}, {"t": "text", "c": ["Шындығына келгенде, Кішкентай ханзаданың планетасында басқа жерлердегі сияқты пайдалы шөптер мен арам шөптер өседі екен.", "Ендеше жақсы ұрықтан құнарлы шөптің немесе зиянды ұрықтан арам шөптің өсетіні белгілі.", "Алайда өсімдік ұрықтары көзге көрінбейді ғой. Олар жер қойнауында, біреуі қылтиып бой көтергенше, жата береді.", "Әуелі біреуі қылтиып шығып, күнге қарай талпынған, ешкімге зияны жоқ әдемі өсімдіктің сабағына айналады.", "Егерде шалғам немесе бір шоқ раушан гүлінің сабағы болса, өсіре беруге болады.", "Ал егер арам шөп екеніне көзің жетсе, ол өсімдікті тамырымен қоса сол мезетте жұлып тастау керек.", "Ал Кішкентай ханзаданың планетасында аса зор зиянды ұрықтар болған. Ол – баобабтың ұрықтары."], "p": 102}, {"t": "text", "c": ["Планета қойнауы осындай ұрықтарға толып кеткен.", "Егер уақытысында құртпасаң, баобабтан ешқашан да құтыла алмайсың.", "Ол бүкіл планетаны жаулап алады. Оның қойнауын тамырымен жарып шығады.", "Егер де планета тым кішкене, ал баобаб ағашы тым көп болса, олар планетаны жарып, бөлшектеп жібереді."], "p": 103}, {"t": "text", "c": ["- Бұл әрине тәртіп мәселесі, - деді маған Кішкентай ханзада кейінірек.", "Таңертең ұйқыдан тұрып, жуынып-шайынып болған соң, планетаңды ретке келтіруге көшу керек.", "Баобаб пен раушан гүл бұтасы балауса шақтарында өте ұқсас. Сондықтан баобабты ажырата салысымен, күнделікті отап отыруға тиіссің.", "Бұл іш пыстыратын, бірақ еш қиыншылығы жоқ жұмыс."], "p": 104}]}