{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "VIII", "p": 151}, {"t": "text", "c": ["- Миллиондаған жұлдыздың біреуінде ғана өсетін жеке-дара гүлді жақсы көретін адамға өзін бақытты сезіну үшін аспандағы сол жұлдызға қарағаны жеткілікті болады.", "Ол өзіне-өзі: «Менің гүлім бір жағында тұр-ау...» - дейді.", "Ал егер қошақан сол гүлді жалмап жеп қойса, ол үшін жұлдыздардың бәрі бірден сөніп қалғандай болар еді!", "Сеніңше, бұл маңызды емес қой!"], "p": 151}, {"t": "text", "c": ["Ол жасқа булығып, бұдан артық ештеңе айта алмады. Кенет жылап қоя берді.", "Ымырт түскен шақ еді.", "Мен құрал-сайманымды тастай салдым.", "Балға мен бұранданың да, шөл мен өлімнің де мен үшін мәні болмай қалды.", "Бір жұлдыз, яғни менің планетам – Жер үстінде Кішкентай ханзаданы жұбату керек болды.", "Мен оны құшағыма алып, тербетіп жұбата бастадым. Оған мен: «Сенің жақсы көретін гүліңе қауіп төніп тұрған жоқ...", "Сенің қошақаныңа тұмылдырық салып беремін... Мен...»", "Басқа тағы не айтарымды білмедім. Өзімді тым ебедейсіз сезіндім.", "Мен оның жүрегіне жетер жол таппадым.", "Көз жасы көл болатын осынау дүние соншалық құпия еді."], "p": 152}, {"t": "text", "c": ["Көп ұзамай-ақ мен бұл гүлмен жақсылап танысып алдым.", "Кішкентай ханзаданың планетасында бұрыннан бері қарапайым ғана, тек бір қатарлы қауызы бар, көп орын да алмайтын, ешкімге де кедергі келтірмейтін гүлдер өсетін.", "Ол гүлдер таң ата көгалда пайда болып, кеш түсе солып қалатын.", "Ал бұл гүл белгісіз жақтан, ұшып келген ұрықтан өніп шыққан. Кішкентай ханзада басқа өсімдіктерге ұқсамайтын осы бір ерекше жас өркенді көз алмай бақылады.", "Мүмкін, бұл баобабтың жаңа түрі болар.", "Бірақ бұл жас өркен бірден бойлап өсуін тоқтатып, гүл жара бастады.", "Үлкен қауызды жарып шыққанын бақылап жүрген Кішкентай ханзада ғажайып бір нәрсенің пайда болатынын сезгендей еді. Алайда гүл асықпастан, өзінің жасыл шатырының астында құлпырып шығуға әзірленді. Ол баппен таңдалған қанық бояуларға боянды.", "Қауыздарын бір-бірден ашып, асықпай сәнденді."], "p": 154}, {"t": "text", "c": ["Дала қызғалдағы сияқты умаждалып шыққысы келмеді. Сұлулық сәулесіне боялып шыққысы келді.", "Иә, солай! Ерке-тотайдың дәл өзі!", "Сөйтіп, құпия әзірлік күні-түні жалғасты.", "Мінеки бір күні, тура таң шұғыласын шашқанда, бұл гүл қауызын жарып шықты."], "p": 155}, {"t": "text", "c": ["Соншама әзірлікпен дүниеге келген сұлуыңыз есінеп тұрып былай деді:"], "p": 156}, {"t": "text", "c": ["- Ах, ұйқымды аша алмай тұрғанымды қарашы... Сізден кешірім өтінемін... Шашым әлі ұйпалақтанып тұр...", "Сонда кішкентай ханзада өзінің сүйсінуін жасыра алмай: - Қандай әдемі едіңіз! – деді."], "p": 158}, {"t": "text", "c": ["- Солай ма? – деп наздана тіл қатты гүл.", "– Оның үстіне мен күннің шығуымен бір уақытта дүниеге келдім."], "p": 159}, {"t": "text", "c": ["Кішкентай ханзада оның тіпті де ұялшақ емес екенін бірден байқады, сонда да ол жаныңды елжіретерлік еді! Көп ұзамай керемет гүл сөзін былай деп жалғайды: - Таңғы асты ішетін уақыт болды-ау деймін. Сіз менің қамымды ойлауды ұмытпассыз.", "Ыңғайсызданып қалған Кішкентай ханзада құманды тауып ала сала, гүлді салқын сумен суарды."], "p": 162}, {"t": "text", "c": ["Осылайша, гүлдің көңілге қаяу түсіретін менмендігі оның мазасын кетірді.", "Мысалы, бір күні ол өзінің төрт тікенегі жайлы сөз қозғап, Кішкентай ханзадаға былай деді:"], "p": 163}, {"t": "text", "c": ["- Тырнақтары сояудай жолбарыстар келсе келе берсін!"], "p": 164}, {"t": "text", "c": ["- Менің планетамда жолбарыстар жоқ, - деді Кішкетай ханзада. – Оның үстіне жолбарыстар шөп жемейді ғой."], "p": 165}, {"t": "text", "c": ["- Мен шөп емеспін ғой, - деп жай ғана жауап қатты гүл."], "p": 166}, {"t": "text", "c": ["- Кешіріңіз...", "- Мен жолбарыстан қорықпаймын, алайда азынаған желді жаным жек көреді.", "Сізде шымылдық жоқ па?"], "p": 167}, {"t": "text", "c": ["«Азынақ желді жаны жек көреді... бұл өсімдік үшін жолы болмас нәрсе ғой, - деген ой келді кішкентай ханзадаға. – Мына гүлдің мінезі шатақ екен...»"], "p": 168}, {"t": "text", "c": ["- Кеш түссе сіз мені шыны қалпақпен жаба саларсыз.", "Бұл жер өте суық екен.", "Әрі қолайсыз жерде орналасқан.", "Мен келген жақта болса...", "Алайда ол сөзін аяқтамады.", "Ол тек дән күйінде келген ғой.", "Басқа әлем жайлы білуі мүмкін емес.", "Өтірігі әшкере болып қалғанына намыстанып кеткен ол Кішкентай ханзаданың өзін кінәлі сезіндіру үшін екі-үш рет жөтеліп жіберді де:"], "p": 169}, {"t": "text", "c": ["- Сонымен, шымылдық қайда?"], "p": 170}, {"t": "text", "c": ["- Әкелуге ыңғайланып едім. Сөзіңізді аяқтатпай қалай барармын!"], "p": 171}, {"t": "text", "c": ["Сол уақытта «ханзада өзін кінәлі сезініп, қинала түссін» деген оймен гүл қаттырақ жөтеле түсті."], "p": 172}, {"t": "text", "c": ["Осылайша Кішкентай ханзада гүлге деген сүйіспеншілігіне қарамастан, іштей күдіктене бастады.", "Бәлендей маңызы жоқ бос сөздерді көңіліне алған ханзада өзін нағыз бақытсыз адам ретінде сезінді."], "p": 173}]}