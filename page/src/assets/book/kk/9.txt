{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кішкентай ханзада", "p": 1}], "body": [{"t": "h2", "c": "IX", "p": 174}, {"t": "text", "c": ["«Мен оған құлақ аспауым керек еді, - деп сыр ақтарды бір күні ханзада. – Гүлдердің айтқанын ешқашан тыңдамау керек.", "Оларды тек тамашалап және хош иісін жұта беру қажет.", "Менің гүлім бүкіл планетамды хош иіске толтырды, бірақ та мен оған қуана алмадым. Жыртқыш аңның тырнақтары жайлы әңгіме көңілімді босатудың орнына одан сайын ашуымды келтірді...»", "Ол тағы да ағынан жарыла:"], "p": 174}, {"t": "text", "c": ["«Мен ол кезде нені түсініппін!", "Гүлді сөзіне емес, ісіне қарап бағалауым керек еді.", "Ол мені хош иісіне бөлендіріп, өмірімді нұрландырды.", "Мен ешқашан одан қашпауым керек еді!", "Аздаған қулықтарының тасасында жатқан нәзіктігін байқай білуге тиісті едім. Гүлдер сондай қарама-қайшы жандар.", "Бірақ мен оны сүйе білуге тым жас едім...» Менің ойымша Кішкентай ханзада жабайы құстардың қоныс аударуын пайдаланып саяхатқа аттанып кеткен.", "Сапарға шығар күні ол ертемен планетасын жөнге келтірді.", "Жанып тұрған жанартауларының түтін шығар жолдарын мұқият тазартты.", "Оның сөнбеген екі жанартауы болатын.", "Бұл – таңғы асты ысытқанға өте қолайлы нәрсе.", "Бұлардан басқа, оның тағы бір сөніп қалған жанартауы бар еді.", "Бірақ ол айтқандай, «Сақтықта қорлық жоқ», сондықтан сөніп қалған жанартауды да тазартып қойды.", "Егер олар жақсылап тазартылса, атылмай біркелкі әрі жай жанады емес пе.", "Жанартаудың атылғаны пештегі жалындаған оттай болады. Әрине, біздің жерімізде жанартауларды тазартуға күшіміз жетпейді, біз тым кішкентаймыз. Олардың көптеген бақытсыздыққа душар ететіні де сол себептен."], "p": 177}, {"t": "text", "c": ["Кішкентай ханзада аздаған мұңды кейіппен баобабтың соңғы шыққан сабақтарын да отап тастады.", "Қайтып оралмасқа бел буған сияқты. Бірақ сол таңертеңгі істеген үйреншікті жұмыстары жанына ерекше жайлы көрінді.", "Ал гүлді соңғы рет суарған соң, оны шыны қалпағымен жауып қоюға ыңғайланған кезінде жылағысы келетінін байқады."], "p": 178}, {"t": "text", "c": ["- Қош бол, - деді ол гүлге. Алайда гүл жауап бермеді."], "p": 180}, {"t": "text", "c": ["- Қош, бол, - деп тағы қайталады ол."], "p": 181}, {"t": "text", "c": ["Гүл жөтеліп қойды. Бірақ бұл жөтел тұмаудың кесірінен емес еді."], "p": 182}, {"t": "text", "c": ["- Мен ақымақ болған екенмін, - деді ақырында гүл. – Мен сенен кешірім өтінемін. Бақытты бол."], "p": 183}, {"t": "text", "c": ["Ханзада гүлдің дауысында кінәлау болмағанына қайран қалды. Ол қолына шыны қалпақ ұстаған күйінше не қыларын білмей, қалшиып тұрып қалды. Бұл жылылықты қалай түсінерін білмеді. - Иә, иә, мен сені жақсы көремін, - деді оған гүл. – Сенің оны білмеуің – менің кінәм.", "Айтып-айтпай не керек. Сенің өзің де мен сияқты ақымақ болдың.", "Бақытты бола гөр... Тастай сал мына шыны қалпақты. Маған оның енді қажеті жоқ."], "p": 186}, {"t": "text", "c": ["- Ал жел ызғырығы ше?", "- Мен соншама тұмауратқаным жоқ...", "Түнгі салқын ауа маған пайдалы.", "Мен гүлмін ғой."], "p": 187}]}