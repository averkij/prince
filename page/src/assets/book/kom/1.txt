{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "І", "p": 3}, {"t": "text", "c": ["Квайт арӧсаӧн вӧрзьӧдлытӧм вӧръяс йылысь гижӧм «Збыльногса историяяс» небӧг лыддигӧн аддзи сэтысь шензьӧдана серпас: ыджыд удав-кый ньылалӧ вӧрпаӧс.", "Сійӧс вӧлі серпасалӧма со тадз:"], "p": 3}, {"t": "text", "c": ["Небӧгас вӧлі гижӧма: «Удав–кый ньылыштӧ ассьыс начканторсӧ дзоньнас, няклявтӧг.", "Сы бӧрын сэсся вӧрнысӧ оз нин вермы да узьӧ во джын, кытчӧдз сёянторйыс кынӧмас помӧдзыс оз быр». Ме дыр мӧвпалі джунглиса быдсяма лоӧмторйӧн озыр олӧм йылысь да тшӧтш серпасалі рӧма карандашӧн ассьым медводдза серпасӧс. Тайӧ вӧлі 1 №-а серпасалӧмтор.", "Со сійӧ кутшӧм:"], "p": 6}, {"t": "text", "c": ["Ме петкӧдлі чужтӧм серпасӧс верстьӧяслы да юалі, эз-ӧ найӧ повзьыны?"], "p": 8}, {"t": "text", "c": ["— Шляпаыс ӧмӧй вермӧ повзьӧдны? — паныд шуисны мем."], "p": 9}, {"t": "text", "c": ["Но ӧд тайӧ немся эз шляпа вӧв.", "Тайӧ вӧлі слӧнӧс ньылыштӧм удав–кый.", "Сэсся ме серпасалі удавӧс кыйлысь пытшкӧссӧ петкӧдлӧмӧн, медым верстьӧяслы лои гӧгӧрвоанаджык.", "Со менам 2 №-а серпасӧй:"], "p": 10}, {"t": "text", "c": ["Верстьӧяс меным вӧзйисны, эн пӧ нин серпасав кыйясӧс ортсысяньыс ни пытшкӧссӧ петкӧдлӧмӧн, а унджыктор тӧдмав географияысь, арифметикаысь да бурагижӧмысь.", "Со тадзи лои, мый квайт арӧсаӧн ме эновтчи серпасалысьлӧн водзӧ вылӧ бур удж-олӧмысь. 1 №-а да 2 №-а серпасъясӧн дьӧбӧ кольӧм бӧрын ме дугді аслым эскыны.", "Верстьӧяс асьныс нинӧм оз вежӧртны, а челядь зэв ёна мудзӧны помтӧг налы быдтор висьтавлӧмысь да гӧгӧрвоӧдӧмысь."], "p": 12}, {"t": "text", "c": ["Тадз со ковмис меным бӧрйыны мӧд уджсикас, ме велӧдчи пилотӧ.", "Лэбалі матӧ му пасьтала.", "Да, збыльысь кӧ, географияысь тӧдӧмлунӧй мем зэв на и ковмис.", "Ме велалі ӧти видзӧдласӧн торйӧдны Китай Аризонаысь.", "Тайӧ зэв тӧдчанатор, торйӧн нин войнас лэбиг кор туйвизьыс вошӧ."], "p": 13}]}