{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "X", "p": 189}, {"t": "text", "c": ["— А вӧрпаяс, гут-гаг...", "— Колӧ жӧ мем терпитны кык-ӧ-куим лёльӧӧс, кӧсъя кӧ ме тӧдмасьны бобувъяскӧд.", "Найӧ, тӧдӧмысь, мичасьыс мичаӧсь. А то коді нӧ ме дорӧ кутас волывны?", "Тэ ӧд ылын лоан.", "Ыджыд вӧрпаясысь ме ог пов. Менам ӧд эмӧсь гыжъяс. И мичныв кокньыд сьӧлӧмӧн мыччӧдлӧма ассьыс нёльнан ёсь йывсӧ.", "Сэсся содтӧма: — Да эн нин кыскы, тайӧ терпиттӧмтор!", "Шуин мунны — мун."], "p": 190}, {"t": "text", "c": ["Сійӧ абу кӧсйӧма петкӧдлыны Дзоля принслы ассьыс бӧрдӧмсӧ.", "Сійӧ вӧлі асьсӧ зэв вылӧ пуктысь дзоридз."], "p": 191}, {"t": "text", "c": ["Дзоля принслӧн енэжму дорӧ медматыссаясыс вӧліны 325-ӧд, 326-ӧд, 327-ӧд, 328-ӧд, 329-ӧд да 330-ӧд астероидъяс."], "p": 192}, {"t": "text", "c": ["Со и шуис сійӧ медводз волыны сэтчӧ: колӧ ӧд аслыд корсьлыны кутшӧмкӧ удж да мыйӧкӧ велӧдчыштны."], "p": 193}, {"t": "text", "c": ["Медводдза енэжмуас олӧ вӧлі король.", "Чимгӧрд рӧма вывтыра да сьӧдбӧж куясӧ пасьтасьӧм, сійӧ пукаліс трон вылын — зэв прӧст да ӧттшӧтш торъялана ыджыд пуклӧс вылын."], "p": 194}, {"t": "text", "c": ["— А, со и менам канмортӧй! — горӧдіс король Дзоля принцӧс казявмысьт."], "p": 195}, {"t": "text", "c": ["«Кыдзи нӧ сійӧ менӧ тӧдмаліс? — мӧвпыштіс Дзоля принс. — Сійӧ ӧд аддзӧ менӧ медводдзаысь!»", "Зонка эз тӧдлы, мый корольяс ставтор вылас видзӧдӧны зэв прӧстнога: налы став йӧзыс — канмортъяс."], "p": 196}, {"t": "text", "c": ["— Матыстчы, ме тэнӧ кӧсъя лючкиа видзӧдлыны, — шуис король, асьсӧ зэв вылӧ пуктӧмӧн сыысь, мый вермӧ лоны кодлыкӧ корольӧн."], "p": 197}, {"t": "text", "c": ["Дзоля принс видзӧдліс гӧгӧр — оз-ӧ позь кытчӧкӧ пуксьыштны, — но сьӧдбӧж куясысь зэв мичаа вурӧм кузь плашыс тупкӧ вӧлӧм енэжмусӧ дзоньнас.", "Ковмис кольны сулалан, кӧть сійӧ сэтшӧма мудзис... да друг принс очсыштіс."], "p": 198}, {"t": "text", "c": ["— Этикет оз лэдз очсавны король дорын сулаліг, — шуис король.", "— Ме ӧлӧда тэнӧ очсавны."], "p": 199}, {"t": "text", "c": ["— Ме тӧдлытӧг, — вочавидзис Дзоля принс, зэв ёна родӧмӧн.", "— Ме зэв дыр вӧлі туйын да ньӧти эг узь...", "— Но, сідзкӧ, сета индӧд тэныд узьны, — шуис король.", "— Уна во чӧж эг аддзывлы некодлысь очсалӧмсӧ.", "Мем весиг любӧ таысь.", "Но мый, очсав!", "Татшӧм менам тшӧктӧмӧй."], "p": 200}, {"t": "text", "c": ["— Но ме рода... водзӧ ог вермы, — кевмис Дзоля принс да гӧрдӧдіс."], "p": 201}, {"t": "text", "c": ["— Гм, гм... Сідзкӧ... сідзкӧ ме тшӧкта тэнӧ то очсавны, то... Король сорсис да, тыдалӧ, весиг неуна дӧзмыштіс."], "p": 202}, {"t": "text", "c": ["Ӧд корольлы медся тӧдчанаторйыс мый? — медым сыысь кывзысисны кыв шутӧг.", "Кывзысьтӧмлунсӧ сійӧ эз терпит. Тайӧ вӧлі дзик тырвыйӧ юралысь-монарх.", "Сійӧ вӧлі зэв бур морт, та вӧсна сеталіс сӧмын лючки-бура мӧвпыштӧм тшӧктӧмъяс."], "p": 203}, {"t": "text", "c": ["«Ме кӧ тшӧкта аслам генераллы пӧрны каляӧ, — шуавліс сійӧ, — да генералыс кӧ тшӧктӧмӧс оз пӧрт олӧмӧ, тайӧ лоӧ оз сылӧн, а менам мыжӧй»."], "p": 204}, {"t": "text", "c": ["— Позьӧ-ӧ меным пуксьыны? — родӧмӧн юаліс Дзоля принс."], "p": 205}, {"t": "text", "c": ["— Тшӧкта тэд: пуксьы! — вочавидзис король да кыпыда павкнитіс аслас сьӧдбӧж куысь вурӧм плашыслысь пӧласӧ."], "p": 206}, {"t": "text", "c": ["Сӧмын Дзоля принс немтор эз вежӧрт. Енэжмуыс вӧлі зэв нин ичӧтик.", "Кӧні тані верман канавны?"], "p": 207}, {"t": "text", "c": ["— Тіян ыджыдлунныд, — паніс сёрнисӧ сійӧ, — позьӧ-ӧ тіянлысь юавны...", "— Тшӧкта тэд, юась! — тэрыба шуис король."], "p": 208}, {"t": "text", "c": ["— Тіян ыджыдлунныд... кӧні нӧ тіян королевство-канмуныд?"], "p": 209}, {"t": "text", "c": ["— Быдлаын, — ӧти кывйӧн вочавидзис король."], "p": 210}, {"t": "text", "c": ["— Быдлаын?"], "p": 211}, {"t": "text", "c": ["Король кинас индаліс, лӧня гӧгӧр петкӧдліс ас да мукӧд енэжмуяс, кодзувъяс."], "p": 212}, {"t": "text", "c": ["— И тайӧ ставыс тіян? — выльысь юаліс Дзоля принс."], "p": 213}, {"t": "text", "c": ["— Да, — воча чӧвтіс король."], "p": 214}, {"t": "text", "c": ["Сы понда мый каналысьыс вӧлі ставсӧ ас киас кутысь монарх, некутшӧм помтшупӧд ни ӧлӧдӧм эз тӧдлы."], "p": 215}, {"t": "text", "c": ["— И кодзувъясыс тіянӧс кывзысьӧны? — юаліс Дзоля принс."], "p": 216}, {"t": "text", "c": ["— Дерт жӧ, вочавидзис король. — Кодзувъяс дзик пыр кывзысьӧны.", "Терпитны ог вермы кывзысьтӧмлунсӧ."], "p": 217}, {"t": "text", "c": ["Дзоля принсӧс тыртіс шемӧс. Вот эськӧ сылы татшӧм вынйӧрыс! Сійӧ эськӧ сэки нимкодясис рытъя кыаӧн эз нелямын кыкысь луннас, а сизимдас кыкысь, а гашкӧ и сёысь, кыксёысь, та дырйи эз ков вештавны улӧссӧ инысь инӧ!", "Сэк сійӧ бара гажтӧммис, ассьыс енэжмусӧ казьтыштіг. Сэсся смелмӧдчӧмӧн корис корольӧс:"], "p": 218}, {"t": "text", "c": ["— Меным зэв окота видзӧдны рытъя кыа...", "Кора тіянӧс, вӧчӧй буртор, тшӧктӧй шондіыслы пуксьыны.", "— Ме кӧ тшӧкта кутшӧмкӧ генераллы бобув моз лэбавны дзоридзысь дзоридзӧ, либӧ гижны трагедия, либӧ пӧрны саридзса каляӧ, да генералыс тшӧктӧмсӧ оз пӧрт олӧмӧ, коді лоас таысь мыжа — сійӧ али ме?"], "p": 219}, {"t": "text", "c": ["— Ті, тіян ыджыдлунныд, — здук мысти падъявтӧг вочавидзис Дзоля принс."], "p": 220}, {"t": "text", "c": ["— Дзик сідз, — ошкис тайӧс король. — Быдӧнӧс колӧ корны вӧчны сійӧс, мый мортыс вермӧ вӧчны.", "Веськӧдлӧмыс медым вӧлі вежӧра.", "Тэ кӧ тшӧктан аслад войтырлы шыбитчыны саридзӧ, сійӧ вӧчас революция.", "Менам эм инӧд чорыда корны менӧ кывзысьны, сы понда мый менам тшӧктӧмъясӧй вежӧраӧсь."], "p": 221}, {"t": "text", "c": ["— А шонді пуксьӧмкӧд кыдзи? — выльысь юаліс Дзоля принс: ӧтчыд кӧ юавліс сійӧ, вочакывсӧ кывтӧдзыс сэсся эз ӧвсьывлы."], "p": 222}, {"t": "text", "c": ["— Лоас тэныд и шонді пуксьӧм.", "Ме чорыда кора, медым шондіыс пуксяс.", "Сӧмын виччысьла лӧсялана эськӧлунсӧ, ӧд таын и эм юралысьлӧн мудерлуныс."], "p": 223}, {"t": "text", "c": ["— А кор эськӧлуныс лоӧ лӧсялана? — тӧдмавны кӧсйис Дзоля принс."], "p": 224}, {"t": "text", "c": ["— Гм, гм, — вочавидзис король, кыз календар листаліг."], "p": 225}, {"t": "text", "c": ["Дзоля принс очсыштіс.", "Жаль, тані он вермы шонді пуксьӧмсӧ видзӧдны кор кӧсъян!", "Дай збыльысьсӧ сылы лои гажтӧмкодь нин."], "p": 226}, {"t": "text", "c": ["— Мунан кадӧй нин воӧ, — шуис сійӧ корольлы. — Тані мем сэсся вӧчнысӧ нинӧм."], "p": 227}, {"t": "text", "c": ["— Кольччы! — шуис король: сылы вӧлі зэв нимкодь, мый кыськӧ лои канморт, да эз кӧсйы сыысь торйӧдчыны. — Кольччы, ме пукта тэнӧ министрӧ."], "p": 228}, {"t": "text", "c": ["— Кутшӧм министрӧ?"], "p": 229}, {"t": "text", "c": ["— Шуам, юстициясаӧ..."], "p": 230}, {"t": "text", "c": ["— Но ӧд тані некодӧс ёрднысӧ."], "p": 231}, {"t": "text", "c": ["— Кыдзи сідзи, — паныд шуис король. — Ме став ассьым королевствоӧс эг на лючкиа видзӧдлы.", "Ме зэв пӧрысь, каретаӧс сувтӧдны некытчӧ, а подӧн ветлӧмсьыс сэтшӧма мудза...", "Дзоля принс копыртчыліс да нӧшта видзӧдліс енэжмулӧн мӧд джынъяс. — Ме видзӧдлі нин! — горӧдіс сійӧ. — Сэні тшӧтш некод абу."], "p": 233}, {"t": "text", "c": ["— Сідзкӧ, ачыд асьтӧ ёрд, — шуис король.", "— Тайӧ медся сьӧкыдторйыс.", "Асьтӧ судитны мукӧд дорсьыс ёна сьӧкыдджык.", "Тэ кӧ сямман асьтӧ бура веськыда ёрдны, сідзкӧ, тэ збыльысь мудер."], "p": 234}, {"t": "text", "c": ["— Ачым ачымӧс ме верма ёрдны кӧть кӧні, — воча чӧвтіс Дзоля принс.", "Та могысь меным нинӧмла тіянӧ кольччыны."], "p": 235}, {"t": "text", "c": ["— Гм, гм... — шуис король.", "— Ме чайта, кӧнкӧ менам енэжмуын олӧ пӧрысь крыса.", "Кывла, войяснас сійӧ гирскӧдчӧ.", "Тэ эськӧ вермин ёрдны тайӧ пӧрысь крысасӧ.", "Кадысь кадӧ ёрд сійӧс начкӧм вылӧ.", "Тэ сайын лоас сылӧн олӧмыс. Сэсся быд пӧрйӧ ковмас сійӧс мылыштны, мыжсӧ вештыны.", "Колӧ видзны пӧрысь крысаӧс, сійӧ ӧд миян ӧти."], "p": 236}, {"t": "text", "c": ["— Ог ме радейт ёрдны кодӧскӧ начкӧм вылӧ, — шуис Дзоля принс. — Дай мем кад мунны."], "p": 237}, {"t": "text", "c": ["— Абу, абу на кад, — паныд шуис король."], "p": 238}, {"t": "text", "c": ["Дзоля принс эськӧ дзикӧдз нин лӧсьӧдчис туйӧ, сӧмын сылы эз вӧв окота шогӧ уськӧдны монархӧс."], "p": 239}, {"t": "text", "c": ["— Тіян ыджыдлунныд кӧ кӧсйӧ, мед став тіян индӧдъястӧ кыв шутӧг пӧртісны олӧмӧ, — шуис сійӧ, — тіянлы колӧ сетны бура мӧвпыштӧм индӧд.", "Шуам, ті эськӧ верминныд тшӧктыны меным мӧдӧдчыны туйӧ нюжмасьтӧг...", "Чайта, эськӧлунъясыс та вылӧ лючки лӧсяланаӧсь..."], "p": 240}, {"t": "text", "c": ["Король эз вочавидз. Дзоля принс недыр педзыштіс, сэсся ышловзьӧмӧн петіс туйӧ."], "p": 241}, {"t": "text", "c": ["— Ме пукта тэнӧ посолӧ, торъямортӧ! — тэрыба горӧдіс сы бӧрся король."], "p": 242}]}