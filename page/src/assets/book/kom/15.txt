{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XV", "p": 365}, {"t": "text", "c": ["Квайтӧд енэжму воддза дорсьыс вӧлі дас пӧв ыджыдджык.", "Сэні оліс кыз-кыз небӧгъяс гижысь пӧрысь айлов."], "p": 366}, {"t": "text", "c": ["— Видзӧдлы со!", "Ветлысь-мунысь воӧма! — горӧдіс сійӧ Дзоля принсӧс казялӧм мысти. Принс пуксис пызан сайӧ лолыштны, сійӧ ӧд сымда туй нин вуджис!"], "p": 368}, {"t": "text", "c": ["— Кытысь тэ? — юаліс сійӧс пӧль."], "p": 369}, {"t": "text", "c": ["— Мыйсяма нӧ тайӧ ыджыд небӧгыс? — юаліс Дзоля принс.", "— Мый ті тані вӧчанныд?"], "p": 370}, {"t": "text", "c": ["— Ме — географ, — чӧвтіс пӧль."], "p": 371}, {"t": "text", "c": ["— А коді сійӧ географыс?"], "p": 372}, {"t": "text", "c": ["— Тайӧ сэтшӧм туялысь, коді тӧдӧ, кӧнӧсь саридзьяс, юяс, каръяс, керӧсъяс да тыртӧминъяс."], "p": 373}, {"t": "text", "c": ["— Кутшӧма ышӧдӧ мӧвпӧс! — шемӧсмис Дзоля принс.", "— Со тайӧ збыльысь удж! Та бӧрын чӧвтліс синсӧ географлӧн енэжму вылӧ.", "Некор на сійӧ эз аддзывлы татшӧм кыпыд-мича енэжмусӧ."], "p": 375}, {"t": "text", "c": ["— Тіян енэжмуныд зэв мича, — шуис сійӧ. — А океанъяс тіян эмӧсь-ӧ?"], "p": 376}, {"t": "text", "c": ["— Тайӧс ме ог тӧд, — воча шуис туялысь."], "p": 377}, {"t": "text", "c": ["— О-о, — гажтӧма нюжӧдіс сёрнисӧ Дзоля принс.", "— А керӧсъяс эмӧсь?"], "p": 378}, {"t": "text", "c": ["— Ог тӧд, — вочавидзис географ."], "p": 379}, {"t": "text", "c": ["— А каръяс, юяс, тыртӧминъяс?"], "p": 380}, {"t": "text", "c": ["— Тайӧс ог жӧ тӧд."], "p": 381}, {"t": "text", "c": ["— Но ӧд ті географ!"], "p": 382}, {"t": "text", "c": ["— Вот сійӧ и эм, — воча шуис пӧльыс.", "— Ме географ, а абу ветлысь-мунысь.", "Меным вир ёна оз тырмыны ветлысь-мунысьяс.", "Оз ӧд географъяс лыддявны каръяс, юяс, керӧсъяс, саридзьяс да тыртӧминъяс.", "Географ зэв тӧдчана морт, сылы ветлавнысӧ некор.", "Сійӧ аслас уджвежӧссьыс оз петавлы. Но сійӧ ас дорас лэдзлӧ ветлысь-мунысьясӧс да кывзӧ налысь висьтъяссӧ.", "Да на пиысь кодкӧ кӧ висьталас мыйкӧ аслыспӧлӧстор, выльтор, географ кыпӧдас важ кабалаяссӧ, видлалас найӧс да видзӧдлас, лючки морт-ӧ тайӧ ветлысь-мунысьыс."], "p": 383}, {"t": "text", "c": ["— А мыйла?"], "p": 384}, {"t": "text", "c": ["— Да ӧд ветлысь-мунысьыс кӧ пондас ылӧдлыны, география велӧдан небӧгъясын ставыс сорсяс.", "А сійӧ кӧ нӧшта чорыда юӧ — тайӧ тшӧтш шог."], "p": 385}, {"t": "text", "c": ["— Мыйла?"], "p": 386}, {"t": "text", "c": ["— Сы понда, мый винагагъясыслӧн видзӧдіганыс ставыс кыкпӧвъёвтчӧ.", "Шуам, збыль вылас кӧні ӧти керӧс, географ пасъяс кыкӧс."], "p": 387}, {"t": "text", "c": ["— Ме тӧдлі ӧти мортӧс... Сыысь эськӧ петіс некытчӧ туйтӧм ветлысь-мунысь, — пасйис Дзоля принс."], "p": 388}, {"t": "text", "c": ["— Вермас лоны.", "А вот ветлысь-мунысьыс кӧ овлӧ лючки морт, сэки сылысь восьтӧмторсӧ прӧверитӧны."], "p": 389}, {"t": "text", "c": ["— Кыдзи прӧверитӧны? Мунӧны сэтчӧ да выльысь видзӧдалӧны?"], "p": 390}, {"t": "text", "c": ["— Оз жӧ.", "Тайӧ вывті сьӧкыдтор.", "Прӧстӧ корӧны, медым ветлысь-мунысь петкӧдлас эскӧданторъяс.", "Шуам, восьтӧма кӧ сійӧ джуджыд керӧс, мед ваяс сэтысь ыджыд изъяс."], "p": 391}, {"t": "text", "c": ["Географ друг кутіс майшасьны:"], "p": 392}, {"t": "text", "c": ["— Тэ ӧд ачыд ветлысь-мунысь!", "Тэ ылісянь воӧмыд!", "Висьталышт мем аслад енэжму йывсьыд! Сэсся туялысь восьтіс ассьыс кызсьыс-кыз небӧгсӧ да ёсьталіс карандаш.", "Ветлысь-мунысьяслысь висьтъяссӧ ӧд медводз гижалӧны карандашӧн. Да сӧмын ветлысь-мунысьыс кӧ эскӧданторъяссӧ ваяс, гижӧны саваӧн."], "p": 394}, {"t": "text", "c": ["— Ме тэнӧ кывза, — шуис географ."], "p": 395}, {"t": "text", "c": ["— Но-о, менам сэн синмӧ шыбитчанторйыс абу нин и уна, — шы сетіс Дзоля принс.", "— Менам ставыс зэв ичӧт.", "Куим вулкан эм.", "Кыкыс уджалӧ, коймӧдыс важӧн кусӧма.", "Да быдторйыс ӧд вермӧ лоны...", "— Да, быдторйыс вермӧ лоны, — сыкӧд ӧти кывйӧ воис туялысь."], "p": 396}, {"t": "text", "c": ["— Сэсся менам эм дзоридз."], "p": 397}, {"t": "text", "c": ["— Дзоридзьяссӧ ми огӧ пасъялӧй, — шуис географ."], "p": 398}, {"t": "text", "c": ["— Мыйла?!", "Тайӧ медся мичаторйыс! — Сы понда, мый найӧ дженьыд нэмаӧсь, регыд быранаӧсь."], "p": 400}, {"t": "text", "c": ["— Кыдзи найӧ вежсьӧны-вошӧны?"], "p": 401}, {"t": "text", "c": ["— Географияысь небӧгъяс — му вылас медся дона небӧгъяс, — гӧгӧрвоӧдіс туялысь.", "— Найӧ некор оз важмыны.", "Ӧд вывті шоча овлӧ татшӧмтор — медым керӧс вешйис ас инсьыс.", "Либӧ медым саридз косьмис.", "Ми гижам кувтӧмторъяс да вежсьытӧмторъяс йылысь."], "p": 402}, {"t": "text", "c": ["— Но ӧд кусӧм вулканыс вермас садьмыны, — торкис сійӧс Дзоля принс.", "— А «регыд бырана»… мый тайӧ?"], "p": 403}, {"t": "text", "c": ["— Кусӧма вулканыс али ловъя, тайӧ миянлы, географъяслы, дзик ӧткодь, — шуис туялысь. — Тӧдчанаыс ӧтитор — керӧс. Сійӧ оз вежсьы. — А мый сійӧ «регыд быранаыс»? — бара юаліс Дзоля принс, ӧд ӧтчыд кӧ сійӧ мыйкӧ юавліс, колана вочакыв кывтӧдз эз ӧвсьывлы."], "p": 405}, {"t": "text", "c": ["— Кывйыс вежӧртӧ со мый: сійӧ регыд вошас-бырас."], "p": 406}, {"t": "text", "c": ["— И менам дзоридзӧй тшӧтш вошас-бырас?"], "p": 407}, {"t": "text", "c": ["— Дерт."], "p": 408}, {"t": "text", "c": ["«Менам мичлунӧй да долыдлунӧй тай абу дыр олысь, — нораа шуис аслыс Дзоля принс, — сылы нинӧмӧн водзсасьны сыгӧгӧрса лёксьыс, сылӧн эм сӧмын нёль ёсь йыв.", "А ме эновті дзоридзӧс, да сійӧ «коли енэжмуам дзик ӧтнасӧн!»", "Сэки зонка медводдзаысь жалитіс эновтӧм дзоридзсӧ.", "Сӧмын зумыдлуныс сійӧ здукӧ жӧ сы дорӧ воис бӧр."], "p": 409}, {"t": "text", "c": ["— Кытчӧ ті вӧзъянныд меным мӧдӧдчыны? — юаліс Принс туялысьлысь."], "p": 410}, {"t": "text", "c": ["— Ветлы Му нима енэжмуӧ, — вочавидзис географ.", "— Сы йылысь лёксӧ оз висьтавлыны...", "Дзоля принс петіс туйӧ, сӧмын мӧвпъясыс сылӧн вӧліны эновтӧм дзоридз дорын."], "p": 411}]}