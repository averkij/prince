{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XVІ", "p": 412}, {"t": "text", "c": ["Тадзи со, сизимӧд енэжмунас принс туйын лои Му."], "p": 413}, {"t": "text", "c": ["Му нима енэжмуыс абу сэтшӧм-татшӧм.", "Лыддявны кӧ стӧча, сэні сё дас ӧти король (негръясӧс урчитӧмӧн), сизим сюрс географ, ӧкмыссё сюрс уджӧн век ноксьысь, сизим да джын миллион винагаг, куимсё дас ӧти миллион ыджыдӧ пуксьысь, — ставнас кык миллиард гӧгӧр верстьӧ морт."], "p": 414}, {"t": "text", "c": ["Медым бурджыка вежӧртны, Муным кутшӧм ыджыд, шуа сӧмын со мый: электровынви восьтытӧдз квайтнан континентас ковмис кутны пӧнар ӧзталысьяслысь дзонь армия — нёльсё квайтымын кык сюрс витсё ӧти мортӧс."], "p": 415}, {"t": "text", "c": ["Ортсысяньыс видзӧдӧмӧн тайӧ вӧлі зэв шемӧстнатор.", "Налӧн уджнас веськӧдліс стӧчсьыс стӧч ӧдлун, балетын кодь.", "Медводз петкӧдчисны Выль Зеландияысь да Австралияысь пӧнар ӧзталысьяс.", "Пӧнаръяссӧ ӧзталӧм бӧрын найӧ водавлісны узьны.", "Та бӧрын чередыс воліс Китайын олысь ӧзталысьяслы. Ӧзталӧмсӧ помавмысьт найӧ саявлісны посйӧд сайӧ.", "Сэсся чередыс вуджліс Россияын да Индияын зільысь ӧзталысьяслы.", "Сэсся Африкаын да Европаын.", "Сэсся Лунвыв Америкаын. Сэсся Войвыв Америкаын.", "Некор найӧ эз торксьывлыны, некод посйӧд вылӧ эз петавлы сорсьӧмӧн, эз ас кадӧ.", "Да, тайӧ вӧлі торъя мича, син ёрана лоӧмтор."], "p": 416}, {"t": "text", "c": ["Сӧмын Войвыв мугӧг вылын пӧнар ӧзталысь да Лунвыв мугӧгса сылӧн уджъёртыслы — сӧмын кыкыслы — овсис кокниа да тӧждтӧг: налы ковмыліс аслас уджнас ноксьывны вонас сӧмын кыкысь."], "p": 417}]}