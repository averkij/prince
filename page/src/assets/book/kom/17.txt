{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XVІІ", "p": 416}, {"t": "text", "c": ["Ортсысяньыс видзӧдӧмӧн тайӧ вӧлі зэв шемӧстнатор.", "Налӧн уджнас веськӧдліс стӧчсьыс стӧч ӧдлун, балетын кодь.", "Медводз петкӧдчисны Выль Зеландияысь да Австралияысь пӧнар ӧзталысьяс.", "Пӧнаръяссӧ ӧзталӧм бӧрын найӧ водавлісны узьны.", "Та бӧрын чередыс воліс Китайын олысь ӧзталысьяслы. Ӧзталӧмсӧ помавмысьт найӧ саявлісны посйӧд сайӧ.", "Сэсся чередыс вуджліс Россияын да Индияын зільысь ӧзталысьяслы.", "Сэсся Африкаын да Европаын.", "Сэсся Лунвыв Америкаын. Сэсся Войвыв Америкаын.", "Некор найӧ эз торксьывлыны, некод посйӧд вылӧ эз петавлы сорсьӧмӧн, эз ас кадӧ.", "Да, тайӧ вӧлі торъя мича, син ёрана лоӧмтор."], "p": 416}, {"t": "text", "c": ["Сӧмын Войвыв мугӧг вылын пӧнар ӧзталысь да Лунвыв мугӧгса сылӧн уджъёртыслы — сӧмын кыкыслы — овсис кокниа да тӧждтӧг: налы ковмыліс аслас уджнас ноксьывны вонас сӧмын кыкысь."], "p": 417}, {"t": "text", "c": ["Зэв кӧ окота шуны мыйкӧ ярскӧба, кывйӧн крукыштны, мукӧддырйиыс он кӧсйы да сӧрыштан.", "Пӧнар ӧзталысьяс йылысь висьталігӧн ме неуна кежышті збыльторсьыс.", "Пола, мый миянлысь енэжмунымӧс тӧдтӧм йӧзлӧн вермас артмыны ылӧг серпас.", "Йӧзыс Му вылын абу нин ёна ыджыд лыда.", "Ставнас кык миллиард олысь мортыс кӧ чукӧртчас ӧтлаӧ, митинг вылӧ моз, то найӧ кокниа эськӧ меститчасны кызь миля пасьтаа да кызь миля кузьтаа инӧ.", "Став мортвужсӧ позьӧ пельпом дорӧ пельпом сувтӧдны Лӧнь океанса медся ичӧт ді вылӧ."], "p": 419}, {"t": "text", "c": ["Верстьӧяс тіянлы, дерт, оз эскыны.", "Найӧ чайтӧны, мый найӧтӧ зэв тӧдчанаӧсь."], "p": 420}, {"t": "text", "c": ["Найӧ асьнысӧ чайтӧны баобабъяс кодьӧн, ми пӧ сы гырсяӧсь.", "А ті вӧзйӧй налы артавны стӧча.", "Тайӧ налы воас сьӧлӧм выланыс, найӧ ӧд лыдпасъястӧ радейтӧны.", "А ті энӧ воштӧй каднытӧ арипметика помысь.", "Немла сійӧс вӧчны.", "Ті ӧд сытӧг меным эсканныд."], "p": 421}, {"t": "text", "c": ["Сідз, Му вылӧ пуксьӧммысьт Дзоля принс эз аддзы ни ӧти ловъя лолӧс да ёна шензис.", "Весигтӧ чайтліс, гашкӧ пӧ лэбзи тӧдлытӧг кутшӧмкӧ мӧд енэжмуӧ. Друг лыаас вӧрзьыштіс тӧлысьсянь усян югӧр рӧма неыджыд кытш."], "p": 422}, {"t": "text", "c": ["— Бур рыт, — велалӧмпырысь нин шуис Дзоля принс."], "p": 423}, {"t": "text", "c": ["— Бур рыт, — вочавидзис кый."], "p": 424}, {"t": "text", "c": ["— Кутшӧм енэжмуӧ ме веськалі?"], "p": 425}, {"t": "text", "c": ["— Му вылӧ, — шуис кый, — Африкаӧ."], "p": 426}, {"t": "text", "c": ["— Тайӧ тыртӧмин.", "Тыртӧминъясын некод оз ов.", "Но Муыс ыджыд."], "p": 428}, {"t": "text", "c": ["Дзоля принс пуксис из вылӧ да лэптіс синъяссӧ енэжлань."], "p": 429}, {"t": "text", "c": ["— Окота эськӧ тӧдны, мый могысь кодзувъясыс югъялӧны, — мӧвпӧ вӧйӧмӧн шуис сійӧ.", "— Тӧдӧмысь, сы могысь, медым регыд ли бӧрас на быдӧн вермис выльысь аддзыны ассьыс.", "Со, видзӧд, то менам енэжмуӧй — миян весьтын...", "Но кутшӧм сэтчӧдз ылын!"], "p": 430}, {"t": "text", "c": ["— Мича енэжму, — шуис кый.", "— А мый тэ пондан вӧчны тані, Му вылын?"], "p": 431}, {"t": "text", "c": ["— Ме лӧгаси аслам дзоридзӧйкӧд, — висьталіс Дзоля принс."], "p": 432}, {"t": "text", "c": ["— Со мый...", "Да кыкнанныс чӧв усины."], "p": 433}, {"t": "text", "c": ["— А кӧнӧсь нӧ йӧзыс? — бара паніс сёрнисӧ Дзоля Принс.", "— Тыртӧминын ӧтнамлы зэв гажтӧм...", "— Йӧз пӧвстын тшӧтш гажтӧм, — чӧвтіс кый. Дзоля принс сюся видзӧдліс сы вылӧ."], "p": 435}, {"t": "text", "c": ["— Тэ тай зэв тешкодь ловъятор, — шуис сійӧ. — Ачыд чуньысь абу кызджык.", "— Сӧмын вынӧй менам король чунь дорысь ыджыдджык, — паныд шуис кый."], "p": 436}, {"t": "text", "c": ["Дзоля принс нюммуніс."], "p": 437}, {"t": "text", "c": ["— Збыль ӧмӧй тэ сэтшӧм вына? Весиг кокыд тэнад со абу. Восьлавны-мунны он вермы.", "— Ме верма нуӧдны тэнӧ карабысь ёна ылӧджык, — воча шуис кый. Сэсся гартчис кок шег гӧгӧрыс Дзоля принслы, сойпос моз дзик."], "p": 439}, {"t": "text", "c": ["— Кодӧ кӧть ме ог инмӧдчыв, ме сійӧс бергӧда муӧ, кытысь сійӧ петӧма, — шуис кый. — Но тэ сӧстӧм да воӧмыд кодзувсянь.", "Дзоля принс эз вочавидз."], "p": 440}, {"t": "text", "c": ["— Тэ меным жаль, — водзӧ сёрнитіс кый. — Тэ сэтшӧм нэриник этайӧ гранит кодь чорыд Му вылас.", "Сійӧ луннас, кор тэныд лоӧ сьӧкыдсьыс-сьӧкыд ассьыд енэжмутӧ эновтӧм пондаыд, ме верма тэныд отсавны.", "Ме верма...", "— Ме зэв бура гӧгӧрвои, — шуис Дзоля принс.", "— Сӧмын мыйла тэ век сёрнитан нӧдкывъясӧн?"], "p": 441}]}