{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XVІІІ", "p": 444}, {"t": "text", "c": ["Дзоля принс вуджис тыртӧминсӧ да некодӧс эз паныдав.", "Туйсӧ вуджиг сылы сюрис сӧмын ӧти дзоридз — куим сыръя ичӧтик тыдавтӧм дзоридз.", "— Видза олан, — чолӧмасис Дзоля принс."], "p": 445}, {"t": "text", "c": ["— Видза, — вочавидзис дзоридз."], "p": 446}, {"t": "text", "c": ["— Йӧзыс нӧ кӧнӧсь? — вежавидзанаа юаліс Дзоля принс."], "p": 447}, {"t": "text", "c": ["Дзоридзыс аддзывлӧма коркӧ орччӧн дінтіыс мунысь караван."], "p": 448}, {"t": "text", "c": ["— Йӧз?", "Да-а... Найӧ сӧмын, буракӧ, квайтӧнӧсь али сизимӧнӧсь вӧліны.", "Ме аддзылі найӧс уна во сайын.", "Но некод оз тӧд, кытысь йӧзӧс корсьны.", "Найӧс тӧлыс новлӧдлӧ.", "Найӧ ӧд вужтӧмӧсь, а тайӧ абу зэв лӧсьыдтор."], "p": 449}, {"t": "text", "c": ["— Видза колян, — шуис Дзоля принс."], "p": 450}, {"t": "text", "c": ["— Видза, — вочавидзис дзоридз."], "p": 451}]}