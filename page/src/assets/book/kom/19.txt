{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XІX", "p": 452}, {"t": "text", "c": ["Дзоля принс кайис джуджыд керӧсӧ.", "Таӧдз сійӧ аслас куим вулканысь кындзи (найӧ сылы вӧлӧмны пидзӧсӧдзыс) некор на керӧсъяссӧ абу аддзылӧма.", "Кусӧм вулканыс вӧлӧма сылы джек пыдди.", "И ӧні сійӧ мӧвпыштіс: «Татшӧм джуджыд керӧссяньыс ме дзик пыр аддза дзоньнас енэжмусӧ да став йӧзсӧ». Но аддзис сӧмын ем кодь ёсь да вӧсни кыртаяс."], "p": 453}, {"t": "text", "c": ["— Бур лун, — шуис сійӧ велалӧмпырысь."], "p": 454}, {"t": "text", "c": ["— Бур лун... лун... лун..., — шы сетіс йӧлӧга."], "p": 455}, {"t": "text", "c": ["— Кодъяс ті? — юаліс Дзоля принс."], "p": 456}, {"t": "text", "c": ["— Кодъяс ті... ті... ті..., — чукӧстчис йӧлӧга."], "p": 457}, {"t": "text", "c": ["— Вай ёртасям, ме дзик ӧтнам, — шуис сійӧ."], "p": 458}, {"t": "text", "c": ["— Ӧтнам... ӧтнам... ӧтнам... — кыліс воча."], "p": 459}, {"t": "text", "c": ["«Кутшӧм тешкодь енэжму! — мӧвпыштіс Дзоля принс.", "— Дзик кос, быдлаын емъяс, дай сола.", "Йӧзлы оз тырмы вежӧр писькӧслуныс.", "Найӧ сӧмын кайтӧны шуӧмъяс бӧрас...", "Гортам вӧлі дзоридз, менам долыдлунӧй да мичӧй, да сійӧ ачыс медводз век панліс сёрнисӧ."], "p": 460}]}