{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "ІІ", "p": 14}, {"t": "text", "c": ["Олӧм чӧж ме аддзылі уна серъёзнӧй йӧзӧс.", "Ме дыр олі верстьӧяс пӧвстын. Аддзылі найӧс дзик матысянь.", "Но та понда, колӧ шуны, найӧс бурджыка донъявны эг мӧд."], "p": 14}, {"t": "text", "c": ["Паныдавлі кӧ, ме серти, мукӧд дорсьыс сюсьджыкӧс да вежӧраджыкӧс, петкӧдлывлі сылы 1 №-а серпасӧс — сійӧ менам пыр аскӧд.", "Ме кӧсйылі тӧдмавны, збыль-ӧ тайӧ мортыс мыйкӧ гӧгӧрвоӧ.", "Сӧмын ставныс меным вочавидзлісны: «Тайӧ шляпа».", "Сэсся ме эг нин сёрнитлы накӧд ни удав–кыйяс, ни джунгли, ни кодзувъяс йылысь. Ме ладмӧдчылі налӧн мӧвпаланногныс дорӧ.", "Сёрнитлі накӧд бридж да гольф ворсӧмъяс, кансям да регатъяс йылысь.", "И верстьӧяслы зэв воліс сьӧлӧм выланыс, мый тӧдмасисны татшӧм садя мӧвпалысь морткӧд. Сідзи олі ме ӧтка олӧмӧс, и некодкӧд вӧлі меным сьӧлӧмсянь сёрнитны. И со квайт во сайын мем ковмис бытьӧн пуксьӧдны еропланӧс Сахараӧ.", "Моторас мыйкӧ сэки жугалӧма вӧлі.", "Мекӧд эз вӧвны механик ни пассажиръяс, да шуи видлыны дзоньтасьны ачым, кӧть тайӧ зэв сьӧкыд удж.", "Петан туйыс менам вӧлі кык — моторсӧ дзоньтавны либӧ кувны.", "Ваыс меным ӧдвакӧ эськӧ тырмис вежон кежлӧ."], "p": 17}, {"t": "text", "c": ["И сідз, медводдза рытнас ме унмовси кушинын лыа вылын, сысянь сюрс миля ылнаын эз вӧв ни ӧти овмӧдчӧмин.", "Океанӧ караб вӧйӧм бӧрын веськалӧм мортлы и пур вылас эз эськӧ вӧв сэтшӧм ӧтка да гажтӧм.", "Сӧмын видлӧй ӧні вежӧртны менсьым шензьӧмӧс, шонді петігӧн кор менӧ садьмӧдіс кодлӧнкӧ вӧсньыдик гӧлӧс:"], "p": 18}, {"t": "text", "c": ["— Кора тіянӧс... серпасалӧй меным мегӧпиӧс...", "Ме чеччышті весьтам гымыштӧмысь моз.", "Тіли синмӧс. Гӧгӧр видзӧдлі. Да аддзи — сулалӧ шемӧстана зонка-дзолюк да видзӧдӧ сӧдз синъясӧн ме вылӧ.", "Со кыдзи ме сійӧс медбура серпасавлі бӧрыннас нин.", "Дерт, сэні сійӧ абу дзик сэтшӧм, кутшӧм вӧлі збыль вылас.", "Таысь ме абу мыжа.", "Квайт арӧсаӧн менӧ верстьӧяс эскӧдісны, мый меысь серпасалысь оз пет, та вӧсна нинӧм эг и велавлы серпасавны удав–кыйясысь кындзи — ортсысяньыс да пытшкӧссӧ петкӧдлӧмӧн."], "p": 21}, {"t": "text", "c": ["И сідз, синмӧс чашкӧдӧмӧн дзорги-видзӧді тайӧ шемӧсмӧдантор вылас.", "Энӧ вунӧдӧй — ме вӧлі морт оланінсянь сюрс миля ылнаын.", "Немтор эз висьтав сы йылысь, мый дзолюкыс вӧлі вошӧма либӧ кувтӧдзыс мудзӧма-повзьӧма, либӧ сійӧ тшыгла да ватӧмла кулан выйын нин.", "Ортсысяньыс тайӧ кагаыс немся эз вӧв оланінъясысь ылыс тыртӧминӧ вошӧм морт кодь.", "Вӧлисти менам кыв-ворӧй воссис да ме юалі:"], "p": 22}, {"t": "text", "c": ["— Но... мый тэ тані вӧчан?"], "p": 23}, {"t": "text", "c": ["Сійӧ бара лӧня да мӧвпалӧмӧн корис:"], "p": 24}, {"t": "text", "c": ["— Кора тіянӧс... серпасав мегӧпиӧс...", "Тайӧ ставыс вӧлі сэтшӧм гӧгӧрвотӧм гусятор кодь, мый ме корӧмсӧ ӧтдортны эг лысьт. Кутшӧм кӧть эз вӧв тешкодь тані, кулӧмсянь дзик матын, тыртӧминас, ме век жӧ перйи зепсьым кабала лист да пыр гижана перӧ.", "Сэки ме мӧвпышті, мый велӧдлі ёнджыкасӧ география, история, арипметика да бурагижӧм, — да шуи дзолюклы (весигтӧ скӧракодь шуи), мися ме серпасасьнысӧ ог куж.", "Сійӧ воча чӧвтіс:"], "p": 25}, {"t": "text", "c": ["— Мед.", "Серпасав мегӧпиӧс."], "p": 26}, {"t": "text", "c": ["Сы понда мый ме мегӧпиянӧс некор эг серпасавлы, выль пӧв серпасалі кык важ серпасторйысь ӧтиӧс, велалӧмпырысь кужанторйӧс нин: удав–кыйӧс ортсысӧ да пытшкӧссӧ сылысь петкӧдлӧмӧн.", "Сэсся дзолюклысь горӧдӧмсӧ кылӧм бӧрын зэв ёна шензи:"], "p": 27}, {"t": "text", "c": ["— Оз ков, оз!", "Меным оз ков слӧнӧс удав–кый пытшкын!", "Удав повзьӧдчана, слӧныс бара вывті ыджыд.", "Менам гортын ставыс зэв ичӧт. Меным колӧ мегӧпи.", "Серпасав мегӧпиӧс."], "p": 28}, {"t": "text", "c": ["И ме серпасалі."], "p": 29}, {"t": "text", "c": ["Сійӧ сюся видзӧдліс серпассӧ да шуис:"], "p": 30}, {"t": "text", "c": ["— Абу, тайӧ мегӧпиыс дзик нин омӧлик.", "Серпасав мӧдӧс."], "p": 31}, {"t": "text", "c": ["Ме серпасалі."], "p": 32}, {"t": "text", "c": ["Менам выль ёртӧй небыда, жалитӧмпырысь нюммуніс."], "p": 33}, {"t": "text", "c": ["— Тэ ӧд ачыд аддзан, — шуис сійӧ, — тайӧ абу мегӧпи. Тайӧ ыджыд меж.", "Сылӧн то сюръяс эмӧсь... Ме сэсся серпасалі мӧд ног.", "Сӧмын зонка тайӧ серпассӧ тшӧтш ӧтдортіс."], "p": 34}, {"t": "text", "c": ["— Тайӧ вывті пӧрысь.", "Меным колӧ сэтшӧм мегӧпи, дыр мед олас."], "p": 35}, {"t": "text", "c": ["Сэки ме куысь петі — колӧ ӧд вӧлі ӧдйӧджык моторсӧ разьны, да парсалі со мый: И шуи дзолюклы:"], "p": 37}, {"t": "text", "c": ["— Со тэныд куд.", "Сы пытшкын тэнад мегӧпиыд пукалӧ."], "p": 38}, {"t": "text", "c": ["Сӧмын кутшӧма ме чуйми, кодыр менам стрӧг донъялысьӧй виччысьтӧг гажаа нюмъёвтіс:"], "p": 39}, {"t": "text", "c": ["— Со татшӧмтор мем и колӧ!", "Кыдзи тэ чайтан, уна-ӧ турун сійӧ сёйӧ?"], "p": 40}, {"t": "text", "c": ["— А мый?"], "p": 41}]}