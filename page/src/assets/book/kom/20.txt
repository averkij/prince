{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "ХХ", "p": 461}, {"t": "text", "c": ["Дыр восьлаліс Дзоля принс лыаинъяс, кыртаяс да лым толаяс вомӧн, медбӧрти сэсся петіс туй вылӧ.", "А став туйыс вайӧдӧ йӧз дорӧ."], "p": 462}, {"t": "text", "c": ["— Бур лун, — шуис сійӧ."], "p": 463}, {"t": "text", "c": ["Сы водзын лои быдмысь розаӧн тыр пуйӧр."], "p": 464}, {"t": "text", "c": ["— Бур лун, — шыасисны сылы воча розаяс."], "p": 465}, {"t": "text", "c": ["Сэк Дзоля принс казяліс: ставныс найӧ сылӧн дзоридз кодьӧсь."], "p": 466}, {"t": "text", "c": ["— Кодъяс ті? — юаліс шемӧсмӧмӧн. — Ми — розаяс, — вочавидзисны розаяс."], "p": 468}, {"t": "text", "c": ["— Со кыдз... — чӧвтіс Дзоля принс."], "p": 469}, {"t": "text", "c": ["Сэсся друг пондіс кывны асьсӧ зэв-зэв шудтӧмӧн.", "Мичнылыс висьтавліс, сы кодьыс пӧ став енкӧлаас сэсся абу.", "И со сы син водзас дзик сэтшӧм вит сюрс дзоридз сӧмын ӧти йӧрын."], "p": 470}, {"t": "text", "c": ["«Кутшӧма эськӧ дзоридзӧй скӧрмис, аддзыліс кӧ найӧс! — мӧвпыштіс Дзоля принс. — Сійӧ эськӧ сэтшӧм лёкнога кызіс да сетчис кулысь улӧ, мед сӧмын сійӧс серам вылӧ эз лэптыны.", "А мем эськӧ ковмис тӧждысьны дзоридзӧй бӧрся висьысь бӧрся моз, — эг кӧ тадзи вӧч, эськӧ сійӧ збыльысь куліс, сӧмын мед менӧ уськӧдны да тшӧтш увтыртны...»", "Сэсся мӧвпыштіс:", "«Метӧ чайтлі, мый менам муюгыдас эм дзик ӧти быдмысь дзоридз, кутшӧмыс некодлӧн сэсся абу, а, вӧлӧмкӧ, сійӧ медся прӧстіник роза.", "Менам вӧлі сӧмын тайӧ розаыс да пидзӧсӧдз джуджтаа куим вулкан, дай ӧтиыс кусӧм (гашкӧ, пыр кежлӧ нин)... кутшӧм нӧ ме та бӧрын принс...»."], "p": 471}]}