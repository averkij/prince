{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XXІ", "p": 470}, {"t": "text", "c": ["Сэсся друг пондіс кывны асьсӧ зэв-зэв шудтӧмӧн.", "Мичнылыс висьтавліс, сы кодьыс пӧ став енкӧлаас сэсся абу.", "И со сы син водзас дзик сэтшӧм вит сюрс дзоридз сӧмын ӧти йӧрын."], "p": 470}, {"t": "text", "c": ["«Кутшӧма эськӧ дзоридзӧй скӧрмис, аддзыліс кӧ найӧс! — мӧвпыштіс Дзоля принс. — Сійӧ эськӧ сэтшӧм лёкнога кызіс да сетчис кулысь улӧ, мед сӧмын сійӧс серам вылӧ эз лэптыны.", "А мем эськӧ ковмис тӧждысьны дзоридзӧй бӧрся висьысь бӧрся моз, — эг кӧ тадзи вӧч, эськӧ сійӧ збыльысь куліс, сӧмын мед менӧ уськӧдны да тшӧтш увтыртны...»", "Сэсся мӧвпыштіс:", "«Метӧ чайтлі, мый менам муюгыдас эм дзик ӧти быдмысь дзоридз, кутшӧмыс некодлӧн сэсся абу, а, вӧлӧмкӧ, сійӧ медся прӧстіник роза.", "Менам вӧлі сӧмын тайӧ розаыс да пидзӧсӧдз джуджтаа куим вулкан, дай ӧтиыс кусӧм (гашкӧ, пыр кежлӧ нин)... кутшӧм нӧ ме та бӧрын принс...»."], "p": 471}, {"t": "text", "c": ["Сійӧ водіс турун пӧвстӧ да бӧрддзис."], "p": 473}, {"t": "text", "c": ["Тшук сэки матыстчис Ай руч."], "p": 474}, {"t": "text", "c": ["— Видза олан, — чолӧмасис сійӧ."], "p": 475}, {"t": "text", "c": ["— Видза, — вежавидзанаа вочавидзис принс да видзӧдліс гӧгӧр, сӧмын некодӧс эз казяв. — Ме тані, — кыліс гор. — Яблӧг пу улын.", "— Коді тэ? — юаліс Дзоля принс.", "— Кутшӧм тэ мичаник!"], "p": 476}, {"t": "text", "c": ["— Ме — Руч, — шуис руч."], "p": 477}, {"t": "text", "c": ["— Ворсышт мекӧд, — корис Дзоля принс.", "— Меным сэтшӧм гажтӧм...", "— Ог вермы ме тэкӧд ворсны, — шуис Руч. — Ме морт дорӧ велавтӧм."], "p": 478}, {"t": "text", "c": ["— Ой, прӧшша кора, — шуис Дзоля принс."], "p": 479}, {"t": "text", "c": ["Сэсся мӧвпыштіс да юаліс:"], "p": 480}, {"t": "text", "c": ["— А кыдзи сійӧ — морт дорӧ велавтӧм?"], "p": 481}, {"t": "text", "c": ["— Тэ абу татчӧс, — казяліс Руч. — Мый тэ татысь корсян?"], "p": 482}, {"t": "text", "c": ["— Йӧзӧс корся, — шуис Дзоля принс.", "— А кыдзи сійӧ — морт дорӧ велавны?"], "p": 483}, {"t": "text", "c": ["— Йӧзыслӧн эмӧсь пишшальяс, да найӧ ветлӧны кыйсьыны.", "Тайӧ зэв абу кивыв! Нӧшта найӧ видзӧны чипанъясӧс."], "p": 484}, {"t": "text", "c": ["Сӧмын тайӧн йӧзыс и бурӧсь.", "Тэ чипанъяс корсян?"], "p": 485}, {"t": "text", "c": ["— Ог, — вочавидзис Дзоля принс.", "— Ме корся ёртъясӧс.", "А кыдзи сійӧ — морт дорӧ велавны?"], "p": 486}, {"t": "text", "c": ["— Тайӧ важӧн нин вунӧдӧмтор.", "— Сійӧ вежӧртӧ гӧрӧдъяс вӧчӧм."], "p": 487}, {"t": "text", "c": ["— Гӧрӧдъяс?"], "p": 488}, {"t": "text", "c": ["— Да, сідз, — шуис Руч.", "— Тэ меным ӧні сӧмын на ичӧтик зонка, сё сюрс мукӧд зонка кодь.", "Тэ меным он ков.", "И ме тэныд ог ков. Ме тэныд сӧмын руч, сё сюрс мукӧд руч кодь.", "Но тэ кӧ менӧ ас дорад велӧдан, ми кутам ӧта-мӧдлы ковны.", "Тэ меным лоан муюгыдас дзик ӧти.", "И ме тэныд лоа дзик ӧти муюгыдас...", "— Буракӧ, понда гӧгӧрвоны, — шуис Дзоля принс.", "— Эм ӧти роза... тӧдӧмысь, сійӧ менӧ ас дорас велӧдӧма...", "— Вермас лоны, — ӧти кывйӧ воис Руч.", "— Мыйыд сӧмын Му вылас оз овлы."], "p": 489}, {"t": "text", "c": ["— Тайӧ вӧлі эз Му вылын, — шуис Дзоля принс."], "p": 490}, {"t": "text", "c": ["Руч ёна шензис."], "p": 491}, {"t": "text", "c": ["— Мӧд енэжмуын ӧмӧй?"], "p": 492}, {"t": "text", "c": ["— Да."], "p": 493}, {"t": "text", "c": ["— А сэні енэжмуас кыйсьысьяс эмӧсь?"], "p": 494}, {"t": "text", "c": ["— Абуӧсь."], "p": 495}, {"t": "text", "c": ["— Со кыдз!", "А чипанъяс?"], "p": 496}, {"t": "text", "c": ["— Абуӧсь."], "p": 497}, {"t": "text", "c": ["— Енкӧлаас медся сӧвмӧм-бурторйыс абу! — ышловзис Руч."], "p": 498}, {"t": "text", "c": ["Сэсся бара паніс сёрни:"], "p": 499}, {"t": "text", "c": ["— Гажтӧм менам олӧмӧй.", "Ме кыйӧда чипанъясӧс, а йӧзыс кыйӧдӧны менӧ.", "Став чипаныс ӧткодь, и йӧзыс ӧткодьӧсь.", "Овсьӧ мем гажтӧмакодь.", "Сӧмын тэ кӧ менӧ ас дорад велӧдан, менам олӧмӧй югзяс, шонді улын моз.", "Тэнсьыд восьластӧ ме кута торйӧдны мукӧд уна сюрсысь.", "Йӧзлысь воськов шысӧ кылӧмӧн ме век пышъя да дзебся.", "Сӧмын тэнад воськов шыыд мӧдас корны менӧ шылад моз, да ме пета аслам дзебсянінысь.", "А сэсся — видзӧд!", "Аддзан, со сэні, муясас, кисьмӧ-шептасьӧ шобді.", "Нянь ме ог сёй.", "Шепыс мем оз ков.", "Шобді муясыд меным эм кӧть абу.", "Таысь гажтӧм!", "Но тэнад юрсиыд зарни рӧма.", "И сэтшӧм ӧд шензьӧданатор лоӧ, менӧ ас дорад велӧдан да!", "Зарни шобді кутас сетны тэ йылысь юӧр.", "Ме кута радейтны тӧлалігӧн шепъяслысь шыалӧмсӧ...", "Руч ланьтіс да дыр видзӧдіс Дзоля принс вылӧ. Сэсся шуис: — Кора тэнӧ... Велӧд менӧ ас дорад!"], "p": 501}, {"t": "text", "c": ["— Ме эськӧ и радпырысь, — воча шуис Дзоля принс, — сӧмын кадӧй менам зэв этша.", "Меным колӧ на корсьны ёртъясӧс да быдсяматорсӧ тӧдмавны."], "p": 502}, {"t": "text", "c": ["— Тӧдмавны позьӧ сӧмын сэтшӧмторъяс, кодъясӧс ас дорад велӧдан, — шуис Руч.", "— Йӧзыслы оз нин тырмы кадыс мыйкӧ тӧдмавны.", "Найӧ ньӧбалӧны коланторсӧ вузасянінъясысь дасьӧн.", "Сӧмын ӧд ёртъяс вузалан лавкаясад абуӧсь, та вӧсна йӧзыслӧн абуӧсь нин ёртъясыс.", "Кӧсъян кӧ, мед тэнад вӧлі ёрт, велӧд менӧ ас дінад!"], "p": 503}, {"t": "text", "c": ["— Кыдзи колӧ тайӧс вӧчны? — юаліс Дзоля принс."], "p": 504}, {"t": "text", "c": ["— Колӧ ыджыд ловпыкӧд, — вочавидзис Руч.", "— Медводз мун пуксьы турун вылас сэтчӧ, ылӧкодь — вот сідзи.", "Ме кута пӧлӧн видзӧдлывлыны тэ вылӧ, а тэ ланьтӧмӧн ов.", "Кывъяс сӧмын торкӧны ӧта-мӧднымӧс гӧгӧрвоӧмсӧ."], "p": 505}, {"t": "text", "c": ["Да быд лун пуксьы ме дорӧ неуна матӧджык.", "Аскинас Дзоля принс бара воис сэтчӧ."], "p": 506}, {"t": "text", "c": ["— Бурджык лок век ӧти да сійӧ жӧ кадӧ, — корис Руч.", "— Со, шуам, тэ кӧ кутан волывлыны нёль часын, ме куим чассянь нин мӧда ачымӧс кывны шудаӧн.", "Да кымын матынджык лоас урчитан часыс, сымын лоа шудаджык.", "Нёль часын ме понда майшасьны да повны. Ме тӧдмала шудыслысь донсӧ!", "А тэ кӧ кутан воавны быд пӧрйӧ торъялана кадӧ, ме ог понды тӧдны, кутшӧм час кежлӧ мем дасьтыны сьӧлӧмӧс...", "Колӧ овны ӧбрад серти."], "p": 507}, {"t": "text", "c": ["— А мый сійӧ ӧбрадыс? — юаліс Дзоля принс."], "p": 508}, {"t": "text", "c": ["— Тайӧ тшӧтш важӧн нин вунӧдӧмтор, — гӧгӧрвоӧдіс Руч.", "— Ӧбрадыс сійӧ сэтшӧмтор, код вӧсна ӧти луныс мӧд лунысь торъялана, абу мукӧд лун кодьыс, ӧти час — став мукӧд чассьыс.", "Со, шуам, менам кыйсьысьяслӧн эм татшӧм ӧбрад: быд четьвергӧ найӧ йӧктӧны сиктса нывъяскӧд.", "Кутшӧм дивӧ сяма тайӧ луныс — четьвергыс!", "Ме асывнас пета ветлӧдлыштны да вола дзик винатуся пуйӧрӧдзыс.", "А вот кыйсьысьяс кӧ эз йӧктывны, кор налы гажыс сідз нин лоӧ, став луныс сэки эськӧ лои ӧткодь, да ме некутшӧм шойччӧг эг и тӧдлы."], "p": 509}, {"t": "text", "c": ["Тадзи Дзоля принс велӧдіс ас дорас Ручӧс.", "И со воис янсӧдчан кад."], "p": 510}, {"t": "text", "c": ["— Ме понда бӧрдны, тэысь гажтӧм лоас да, — ышловзис Руч."], "p": 511}, {"t": "text", "c": ["— Тэ мыжа ачыд, — шуис Дзоля принс.", "— Ме ӧд эг лӧсьӧдчы тэнӧ дойдавны, тэ ачыд кӧсйин, мед ме тэнӧ ас дорӧ велӧді...", "— Да, дерт, — ӧткывъясис Руч."], "p": 512}, {"t": "text", "c": ["— Но тэ кутан бӧрдны!"], "p": 513}, {"t": "text", "c": ["— Дерт, кута."], "p": 514}, {"t": "text", "c": ["— Сідзкӧ, таысь тэныд абу лӧсьыд."], "p": 515}, {"t": "text", "c": ["— Мӧдарӧ, — паныд шуис Руч, — меным лӧсьыд. Казьтышт, мый ме висьтавлі зарни рӧма шепъяс йылысь. Сійӧ ланьтіс. Сэсся содтіс:"], "p": 517}, {"t": "text", "c": ["— Со, видзӧдлы нӧшта розаяс вылӧ.", "Тэ гӧгӧрвоан: тэнад розаыд муюгыдас дзик ӧти.", "Кор воан мекӧд янсӧдчыны, ме восьта тэныд ӧти гусятор. Тайӧ лоас тэныд месянь козин."], "p": 518}, {"t": "text", "c": ["Дзоля принс муніс видзӧдлыны розаяс вылӧ."], "p": 519}, {"t": "text", "c": ["— Ті ньӧти абу менам роза кодьӧсь, — шуис сійӧ налы. — Ті дзик посниторъяс на.", "Некод тіянӧс ас дорас эз велӧд, и ті некодӧс энӧ велӧдӧй.", "Татшӧмӧн водзті вӧлі менам Ручӧй.", "Сійӧ нинӧмӧн эз торъяв мукӧд сё сюрс ручысь.", "Но ме сыкӧд ёртаси, да ӧні сійӧ — став муюгыдас дзик ӧти."], "p": 520}, {"t": "text", "c": ["Розаяс зэв ёна шай-паймунӧмӧн гажтӧммисны."], "p": 521}, {"t": "text", "c": ["— Ті мичаӧсь, но тыртӧмӧсь, — водзӧ сёрнитіс Дзоля принс.", "— Тіян понда оз ло окота кувны.", "Дерт, кутшӧмкӧ мунысь-восьлалысь менам роза вылӧ видзӧдлас да шуас, сійӧ пӧ дзик тіян кодь.", "Сӧмын меным сійӧ тіянысь сё пӧв донаджык. Ӧд ме сійӧс, а эг тіянӧс киськавлы быд лун.", "Эг тіянӧс, а сійӧс ме вевттьывлі кляничаысь юркышӧдӧн.", "Сійӧс тупкывлі тӧлысь видзан сайӧдӧн.", "Сы понда виавлі лёльӧясӧс, сӧмын кык-ӧ-куимӧс кольлі, мед наысь петаласны бобувъяс.", "Ме кывзі сылысь норасьӧмсӧ да ошйысьӧмсӧ, ме сюся кывзысьлі сы дорӧ весиг чӧв олігас.", "Сійӧ — менам."], "p": 522}, {"t": "text", "c": ["Сэсся Дзоля принс бӧр локтіс Руч дінӧ."], "p": 523}, {"t": "text", "c": ["— Видза колян... — шуис сійӧ."], "p": 524}, {"t": "text", "c": ["— Видза колян, — воча шуис Руч.", "— Со менам гусяторйӧй, сійӧ зэв прӧст: аддзӧ сӧмын сьӧлӧмыд.", "Медся тӧдчанасӧ синнад он аддзы."], "p": 525}, {"t": "text", "c": ["— Медся тӧдчанасӧ синнад он аддзы... — выльысь шуис Дзоля принс, юрас тайӧс сюйны зілиг."], "p": 527}]}