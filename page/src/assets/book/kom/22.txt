{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XІІ", "p": 531}, {"t": "text", "c": ["— Бур лун, — шуис Дзоля принс."], "p": 532}, {"t": "text", "c": ["— Бур лун, — шыасис стрелка вешталысь."], "p": 533}, {"t": "text", "c": ["— Мый тэ тані вӧчан? — юаліс Дзоля принс."], "p": 534}, {"t": "text", "c": ["— Юкла пассажиръясӧс, — вочавидзис стрелка вешталысь.", "— Ыстала найӧс сюрс мортӧн быд пӧрйӧ — ӧти поезд веськыдвылӧ, мӧдӧс шуйгавылӧ."], "p": 535}, {"t": "text", "c": ["Сійӧ здукӧ тэрыб поезд, син ёран бияснас югъялӧмӧн, зэв гораа вирдыштіс орччӧн, весиг вешталысьлӧн кола кодь керкаторйыс пондіс тірзьыны."], "p": 536}, {"t": "text", "c": ["— Кутшӧма найӧ тэрмасьӧны! — шензис Дзоля принс.", "— Мый найӧ корсьӧны?"], "p": 537}, {"t": "text", "c": ["— Да весиг ачыс машинистыс тайӧс оз тӧд, — шуис стрелка вешталысь."], "p": 538}, {"t": "text", "c": ["И мӧдарӧ нырвизя мӧд поезд, бияснас югъяліг, гораа грымакылӧмӧн лэбзьыштіс бокиті."], "p": 539}, {"t": "text", "c": ["— Найӧ бӧр нин воӧны? — юаліс Дзоля принс."], "p": 540}, {"t": "text", "c": ["— Оз, тайӧ мукӧдъяс нин, — шуис вешталысь.", "— Тайӧ паныда поезд."], "p": 541}, {"t": "text", "c": ["— Налы эз вӧв лӧсьыд сэні, кытысь воалӧны?"], "p": 542}, {"t": "text", "c": ["— Сэні лӧсьыд, кӧн ми абуӧсь, — шуис стрелка вешталысь."], "p": 543}, {"t": "text", "c": ["Сэк грымакылӧмӧн да бияснас югъяліг лэбзьыштіс коймӧд тэрыб поезд."], "p": 544}, {"t": "text", "c": ["— А найӧ мый, кӧсйӧны вӧтӧдны медводдзаяссӧ? — юаліс Дзоля принс."], "p": 545}, {"t": "text", "c": ["— Нинӧм найӧ оз кӧсйыны, — шуис вешталысь.", "— Найӧ узьӧны либӧ пукалӧны да очсалӧны.", "Сӧмын челядь пукалӧны ӧшиньясас нырнаныс лясӧмӧн."], "p": 546}, {"t": "text", "c": ["— Сӧмын ӧтнаныс челядь тӧдӧны, мый корсьӧны, — чӧвтіс Дзоля принс.", "Став кадсӧ найӧ видзӧны ветьӧкысь вурӧм акань вылӧ да сійӧ лоӧ налы зэв-зэв дона, а аканьсӧ кӧ налысь мырддясны, найӧ бӧрдӧны...", "— Налӧн шудныс, — шуис стрелка вешталысь."], "p": 547}]}