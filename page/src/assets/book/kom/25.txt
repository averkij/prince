{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XXV", "p": 578}, {"t": "text", "c": ["Тӧлысь югӧр улын ме видзӧді сылӧн кельыд еджыд кымӧс вылӧ, куньӧм синъяс, зарни рӧма юрси пӧлӧн тӧлӧдана путшӧв вылӧ да аслым шуалі: ставыс тайӧ сӧмын ортсыса кышӧд.", "Медтӧдчанаыс — синмӧн тыдавтӧмтӧмторйыс...", "Джынвыйӧ воссьӧм вомдоръясыс сылӧн пӧрины нюмӧ, да ме шуи аслым нӧшта ӧтчыд: медся сьӧлӧм вӧрзьӧданторйыс тайӧ узьысь Дзоля принсын со мый — дзоридз дорӧ зумыд йитӧдыс, мича розалӧн пертасыс, мый югӧрасьӧ сыын югыд сотчанторсянь моз весиг узигас...", "И ме гӧгӧрвои: сійӧ нӧшта на жугавны вермас, торксьыны.", "Югыд сетанторъястӧ колӧ видзны: тӧвнырыс найӧс вермӧ кусӧдны...", "Тадзи ме муні да шонді петігас нин вои ӧшмӧсӧдз. — Йӧзыс сӧлӧны тэрыб поездъясӧ, но оз нин гӧгӧрвоны, мый корсьӧны, — шуис Дзоля принс.", "— Та понда найӧ инас нин оз ӧшйыны да шыбласьӧны ӧтарӧ-мӧдарӧ...", "Сэсся содтіс:"], "p": 579}, {"t": "text", "c": ["— Да ставыс тайӧ весьшӧрӧ...", "Миянлы сюрӧм ӧшмӧсыс эз вӧв Сахараын став мукӧд кодьыс.", "Векджык тані ӧшмӧсыс — лыа пӧвстын гу.", "А тайӧ вӧлі зэв лючки лӧсьӧдӧм сиктса юкмӧс.", "Сӧмын некутшӧм сикт гӧгӧрын эз вӧв, да ме чайті тайӧс вӧтӧн."], "p": 580}, {"t": "text", "c": ["— Тешкодьтор, — шуи ме Дзоля принслы, — татчӧ ставсӧ дасьтӧма: ва перъян вӧрӧт, и ватлан, и гез…", "Сійӧ серӧктіс, босьтіс кӧвсӧ киас да пондіс разьны вӧрӧтсӧ.", "Сійӧ важ тӧвйыв бергач моз кутіс дзуртны, тӧв абутӧмла сімӧма быттьӧкӧ."], "p": 581}, {"t": "text", "c": ["— Кылан? — шуис Дзоля принс. — Ми юкмӧссӧ садьмӧдім, да сійӧ пондіс сьывны.", "Ме полі — сійӧ мудзас."], "p": 582}, {"t": "text", "c": ["— Ачым васӧ лэпта, — шуи сылы, — тэнад выныд оз тырмы."], "p": 583}, {"t": "text", "c": ["Надзӧник лэпті васӧ ватлан тыр да зумыда сувтӧді изйысь вӧчӧм юкмӧс дорышӧ.", "Пельын век на чуналіс вӧрӧтлӧн дзуртан шыа сьылӧмыс, ваыс ведраас тірзис, а сэтысь тыдалісны шонді кӧчьяс."], "p": 584}, {"t": "text", "c": ["— Меным окота тайӧ васӧ видлыштны, — чӧвтіс Дзоля принс.", "— Вай ме юышта...", "Сэки ме гӧгӧрвои, мый сійӧ корсьӧма!"], "p": 585}, {"t": "text", "c": ["Ме вайӧді ватлансӧ вомдоръясӧдзыс.", "Сійӧ юис синсӧ куньӧмӧн.", "Тайӧ вӧлі медся мича гаж кодь."], "p": 586}, {"t": "text", "c": ["Ваыс тайӧ вӧлі эз сэтшӧм-татшӧм.", "Сійӧ чужӧма кодзувъяс улын мунысь кузь туйысь, вӧрӧтлӧн дзуртӧмысь, менам килӧн зільыштчӧмысь.", "Сійӧ вӧлі сьӧлӧмлы козин сяма. Менам дзолядырйи тадзи югзисны рӧштвоводзвывса козинъяс: коз вылын сисьяслӧн югӧръясӧн, вой шӧр кадся кевмысиг ворсан органӧн, мелі нюмъясӧн."], "p": 587}, {"t": "text", "c": ["— Тэнад енэжму вылын, — шуис Дзоля принс, — йӧзыс быдтӧны ӧти пуйӧрын вит сюрс роза... да оз аддзыны корсянторсӧ...", "— Оз аддзыны, — сыкӧд ӧткывъяси ме."], "p": 588}, {"t": "text", "c": ["— А ӧд налысь корсянторсӧ позьӧ аддзыны дзик ӧти розаысь, ва ньылыштӧмысь... — Позьӧ, дерт, — сьӧлӧм сеті ме. Сэсся Дзоля принс шуис."], "p": 590}, {"t": "text", "c": ["— Налӧн синъясныс оз аддзыны.", "Корсьны колӧ сьӧлӧмӧн."], "p": 591}, {"t": "text", "c": ["Ме юи васӧ.", "Лолавсис кокниа.", "Шонді петігӧн лыа лоӧ зарни рӧма, ма кодь.", "И таысь ме тшӧтш вӧлі шуда.", "Мыйысь меным гажтӧмавнысӧ?"], "p": 592}, {"t": "text", "c": ["— Тэныд колӧ кывтӧ кутны, — мекӧд орччӧн пуксиг небыда шуис Дзоля принс."], "p": 593}, {"t": "text", "c": ["— Кутшӧм кыв?"], "p": 594}, {"t": "text", "c": ["— Помнитан, тэ кӧсйысин... менам мегӧпилы нырдом?", "Ме ӧд кывкута сійӧ дзоридз пондаыс."], "p": 595}, {"t": "text", "c": ["Ме перйи зепсьым серпасъясӧс.", "Дзоля принс видзӧдліс на вылӧ да серӧктіс:"], "p": 596}, {"t": "text", "c": ["— Тэнад баобабъясыд капуста кодьӧсь!", "А ме сэтшӧма нимкодяси аслам баобабъясӧн!"], "p": 597}, {"t": "text", "c": ["— А ручыдлӧн пельясыс... дзик сюръяс кодьӧсь!", "Да кутшӧм кузьӧсь!"], "p": 598}, {"t": "text", "c": ["И сійӧ бара серӧктіс."], "p": 599}, {"t": "text", "c": ["— Тэ весьшӧрӧ сералан, ёртанӧй.", "Ме ӧд некор эг кужлы серпасасьны — парсавлі сӧмынтӧ удав–кыйӧс ортсысяньыс да пытшкӧссяньыс."], "p": 600}, {"t": "text", "c": ["— Но немтор, — такӧдіс сійӧ менӧ.", "— Челядьыс и тадзи ставсӧ гӧгӧрвоасны."], "p": 601}, {"t": "text", "c": ["Сэк ме серпасалі сылӧн мегӧпилы нырдом.", "Сеті серпассӧ Дзоля принслы да сьӧлӧмӧй менам топаліс:"], "p": 602}, {"t": "text", "c": ["— Тэ мыйкӧ думыштӧмыд да он висьтав меным...", "Сӧмын сійӧ эз вочавидз."], "p": 603}, {"t": "text", "c": ["— Тӧдан, — шуис зонка, — аски тырас во тіян Му выланыд менам воӧмсянь...", "Да ланьтіс.", "Сэсся содтіс: — Ме уси тасянь дзик матӧ... Да гӧрдӧдіс."], "p": 605}, {"t": "text", "c": ["Сэсся бара, код тӧдас мыйла, менам лов вылын лои сьӧкыд."], "p": 606}, {"t": "text", "c": ["Век жӧ ме юалі:"], "p": 607}, {"t": "text", "c": ["— Сідзкӧ, вежон сайын, миян тӧдмасян лун асылӧ тэ эн сідз-тадз шӧйт дзик ӧтнад, морт оланінсянь сюрс миля сайті?", "Тэ бӧр волін аслад усянін дорӧ?"], "p": 608}, {"t": "text", "c": ["Дзоля принс гӧрдӧдіс нӧшта на ёнджыка."], "p": 609}, {"t": "text", "c": ["А ме падъялігсорӧн содті:"], "p": 610}, {"t": "text", "c": ["— Гашкӧ, тайӧ сы понда, мый тырӧ во?.."], "p": 611}, {"t": "text", "c": ["Сійӧ бара гӧрдӧдіс.", "Сійӧ ни ӧти юалӧм вылӧ эз вочавидз, но ӧд гӧрдӧдан кӧ, сійӧ вежӧртӧ «да», збыль ӧд?"], "p": 612}, {"t": "text", "c": ["— Сьӧлӧм вылам абу лӧнь... — чӧвті ме. Но сійӧ шуис:"], "p": 614}, {"t": "text", "c": ["— Тэныд лои кад босьтчыны уджӧ.", "Мун ероплан дорад.", "Ме понда тэнӧ виччысьны тані.", "Лок бӧр аски рытнас...", "Сӧмын меным лӧньджык эз ло.", "Ме казьтышті Ручӧс.", "Сетан кӧ асьтӧ велӧдны кодкӧ дорӧ, сэсся ковмывлӧ и бӧрдны."], "p": 615}]}