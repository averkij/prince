{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XXVІ", "p": 614}, {"t": "text", "c": ["— Сьӧлӧм вылам абу лӧнь... — чӧвті ме. Но сійӧ шуис:"], "p": 614}, {"t": "text", "c": ["— Тэныд лои кад босьтчыны уджӧ.", "Мун ероплан дорад.", "Ме понда тэнӧ виччысьны тані.", "Лок бӧр аски рытнас...", "Сӧмын меным лӧньджык эз ло.", "Ме казьтышті Ручӧс.", "Сетан кӧ асьтӧ велӧдны кодкӧ дорӧ, сэсся ковмывлӧ и бӧрдны."], "p": 615}, {"t": "text", "c": ["Юкмӧссянь неылын вӧліны изйысь тэчӧм важ стен колясъяс.", "Мӧд лунӧ рытнас уджӧс помалӧм бӧрын ме бӧр локті сэтчӧ да аддзи стенсяньыс кокъяссӧ ӧшӧдӧмӧн пукалысь Дзоля принсӧс.", "Да кылі сылысь кывъяссӧ:"], "p": 617}, {"t": "text", "c": ["— Тэ ӧмӧй он помнит? — шуис сійӧ. — Сійӧ вӧлі дзик мӧдлаын. Тӧдӧмысь, принслы кодкӧ вочавидзӧма вӧлі, сы понда мый сійӧ паныд шуис:"], "p": 619}, {"t": "text", "c": ["— Но, дерт жӧ, тайӧ вӧлі стӧч во сайын, дзик тайӧ лунӧ, сӧмын мӧдлаын...", "Ме понді восьлавны ӧдйӧджык.", "Сӧмын стен дорысь некодӧс эг аддзы ни эг кыв.", "Сэккості Дзоля принс бара кодлыкӧ вочавидзис:"], "p": 620}, {"t": "text", "c": ["— Дерт.", "Тэ аддзан менсьым кок туйясӧс лыа вылысь.", "Сэки виччысь.", "Тавой ме сэтчӧ воа."], "p": 621}, {"t": "text", "c": ["Стенмӧдз колис метра кызь, сӧмын ме нинӧм на эг аддзы."], "p": 622}, {"t": "text", "c": ["Недыр ланьтыштлӧм мысти Дзоля принс юаліс:"], "p": 623}, {"t": "text", "c": ["— А тэнад пагӧданторйыд бур?", "Тэ менӧ он дыр мучит-дойд?"], "p": 624}, {"t": "text", "c": ["Ме сувті, сьӧлӧмӧй топаліс, сӧмын ме эг на лючки гӧгӧрво."], "p": 625}, {"t": "text", "c": ["— Ӧні мун татысь, — шуис Дзоля принс. — Ме кӧсъя тасянь шыбитчыны увлань."], "p": 626}, {"t": "text", "c": ["Сэсся ме чӧвтлі синмӧс увлань да повзьӧмла чеччыштлі!", "Стен улас Дзоля принслань юрсӧ лэптӧмӧн чикыртчӧма виж кый, татшӧмъясыс ӧти курччӧмнас виӧны минут джынйӧн.", "Зептын ичӧт лыян кутӧмӧн ме котӧрӧн нетшыштчи кыйлань, но, воськовъясӧс кылӧмӧн, кыйыс визласьӧмӧн лӧня кыссис лыа вывті, косьмысь шор моз кӧртӧ гирскана лӧнь шыӧн вошис изъяс костӧ."], "p": 627}, {"t": "text", "c": ["Ме котӧрті стен улӧ да удиті кыйны усьысь Дзоля принсӧс. Сійӧ вӧлі лымйысь на еджыд."], "p": 628}, {"t": "text", "c": ["— Мый тэнад юрад пырӧма, дзолюк! — горӧді ме. — Мый вӧсна тэ панан сёрнияс кыйяскӧд?"], "p": 629}, {"t": "text", "c": ["Ме рази сылысь зарни рӧма век новлан сьылічышъянсӧ. Кӧтӧді пель дінъяссӧ да юктӧді сійӧс ваӧн. Сӧмын эг нин лысьт мый йылысь кӧ юасьны.", "Сійӧ сӧдз синмӧн видзӧдліс ме вылӧ да лӧня сывъяліс сьыліті."], "p": 630}, {"t": "text", "c": ["Ме кылі — сьӧлӧмыс сылӧн тіпкис лыйӧм пӧтка моз.", "Зонка шуис:"], "p": 631}, {"t": "text", "c": ["— Меным долыд, тэ ӧд аддзӧмыд ероплан жугалӧмыдлысь помкасӧ да ӧні верман бӧр мунны гортад...", "— Кытысь тэ тӧдан?"], "p": 632}, {"t": "text", "c": ["Ме сӧмын на кӧсйи юӧртны сылы та йылысь, мый став лёквиччысьӧмсӧ урчитӧмӧн менам артмис еропланӧс дзоньтавны!"], "p": 633}, {"t": "text", "c": ["Сійӧ эз вочавидз, сӧмын лӧня шуис:"], "p": 634}, {"t": "text", "c": ["— Ме тшӧтш талун муна гортӧ. Да гажтӧма содтіс: — Сӧмын гортӧй ёна ылынджык... дай мунны мем ёна ёна сьӧкыдджык...", "Ставыс тайӧ вӧлі зэв тешкодь.", "Ме сійӧс ичӧт кагаӧс моз топыда сывъялі, сӧмын сэк менам вӧлі сэтшӧм аскылӧм, быттьӧкӧ Принс утьыштӧ-вошӧ, сійӧс быттьӧ кыскӧ пыдӧстӧминӧ, да ме ог вермы зонкаӧс кутны.", "Мӧвпӧ вӧйӧмӧн сійӧ видзӧдӧ вӧлі кытчӧкӧ ылӧ."], "p": 637}, {"t": "text", "c": ["— Меным коляс тэнад мегӧпиыд.", "Да сылы вылӧ куд.", "Да нырдомыс...", "Сэсся гажтӧма нюммуніс."], "p": 638}, {"t": "text", "c": ["Ме дыр виччыси.", "Сійӧ быттьӧ воис ас садяс."], "p": 639}, {"t": "text", "c": ["— Тэ повзьӧмыд, дзолюк...", "Дерт жӧ, повзьытӧг оз ов!", "Сӧмын зонка лӧня серӧктіс:"], "p": 640}, {"t": "text", "c": ["— Тарыт ме повзя ёнджыка на ...", "Бара ме куті кучикӧн кывны бергӧдны позьтӧм шог суӧмсӧ.", "Збыль ӧмӧй, збыль ӧмӧй ме некор ог нин кывлы тэнсьыд сёрнитӧ, серамтӧ?", "Тайӧ серамыс ӧд меным тыртӧминын ӧшмӧс кодь."], "p": 641}, {"t": "text", "c": ["— Дзолюк, ме кӧсъя нӧшта ӧтчыдысь кывлыны тэнсьыд серамтӧ...", "Сӧмын сійӧ шуис:"], "p": 642}, {"t": "text", "c": ["— Тавой тырас стӧч во.", "Менам кодзулӧй лоас буретш во сайын менам усянін весьтын...", "— Кывзы, дзолюк, тайӧ ӧд ставыс лёк вӧт — и кыйыс, и кодзувкӧд паныдасьӧмыс — збыль ӧд?"], "p": 643}, {"t": "text", "c": ["Сӧмын сійӧ эз вочавидз."], "p": 644}, {"t": "text", "c": ["— Медся тӧдчанаторйыс сійӧ, мый синнад он аддзы... — шуис принс. — Да, дерт... — Тайӧ дзоридз кодь. Тэ кӧ радейтан кӧнкӧ ылі кодзув вылын быдмысь дзоридзсӧ, зэв лӧсьыд войнас видзӧдны енэжӧ. Став кодзулыс дзоридзалӧ."], "p": 645}, {"t": "text", "c": ["— Да, дерт, сідз...", "— Тайӧ ва кодь.", "Тэ тай кор сетін васӧ мем юыштны, сійӧ вӧлі шылад кодь, тайӧ вӧрӧтлӧн да кӧвлӧн дзуртӧм-сьылӧм вӧснаыс... Кутан юрад? Шыладыс вӧлі зэв мыла."], "p": 647}, {"t": "text", "c": ["— Да, дерт...", "— Войнас тэ видзӧдлан кодзувъяс вылӧ.", "Менам кодзулӧй зэв ичӧт, ме ог вермы тэд сійӧс петкӧдлыны.", "Тадзисӧ бурджык лоӧ.", "Сійӧ лоас тэныд — кодзувъясысь ӧти.", "И тэ пондан радейтны видзӧдны кодзувъяссӧ.", "Ставныс найӧ лоасны тэныд ёртъяс. А сэсся ме тэныд мыйкӧ козьнала...", "Сійӧ та бӧрын серӧктіс."], "p": 648}, {"t": "text", "c": ["— Ок, дзолюк, кутшӧма ме радейта тэнсьыд серамтӧ!"], "p": 649}, {"t": "text", "c": ["— Со тайӧ и эм менам козинӧй ... тайӧ лоас ва кодь...", "— Кыдз сідз?"], "p": 650}, {"t": "text", "c": ["— Быд мортлӧн эмӧсь аслас кодзувъяс.", "Ӧтияслы, ветлысь-мунысьяслы, найӧ индалӧны туй. Мукӧдыслы найӧ сӧмын ичӧтик биторъяс.", "Туялысьяслы найӧ — тӧдмавтӧм на удж."], "p": 652}, {"t": "text", "c": ["Менам уджӧн ноксьысьлы найӧ — зарни. Сӧмын став тайӧ йӧзыслы кодзувъясыс — шытӧмъяс, найӧс он кыв.", "А тэнад лоасны дзик торъялана кодзувъяс.", "— Кыдз сідз?"], "p": 653}, {"t": "text", "c": ["— Видзӧдлан тэ войнас енэжӧ, а тэ весьтын лоас менам кодзулӧй, кӧні ме ола, кӧні серала, — и тэ кылан, кыдзи став кодзулыс сералӧ.", "Тэнад лоасны серавны кужысь кодзувъяс!"], "p": 654}, {"t": "text", "c": ["Да ачыс серӧктіс."], "p": 655}, {"t": "text", "c": ["— Да кор тэ такалан (медбӧрти ӧд тэ век такавлан), тэныд лоӧ долыд, мый менӧ коркӧ тӧдлін.", "Тэ век меным ёрт лоан.", "Тэд лоӧ окота мекӧд сералыштны.", "Коркӧ восьтан ӧшиньтӧ, да тэд сьӧлӧм вылад лоас долыд...", "Тэнад ёртъясыд пондасны шензьыны сыысь, мый тэ сералан енэжӧ видзӧдіг.", "Тэ налы вочавидзан: «Да, да ме век серала кодзувъяс вылӧ видзӧдігам!", "Найӧ чайтасны тэнӧ йӧймиг.", "Со кутшӧм лёка ме тэкӧд шмонита...». И бара серӧктіс."], "p": 657}, {"t": "text", "c": ["— Быттьӧкӧ кодзувъяс пыддиыс ме козьнала тэныд сералысь тільгунъяслысь дзонь чукӧр... Да бара серӧктіс.", "Сэсся бара лои зумыш:"], "p": 658}, {"t": "text", "c": ["— Тӧдан... тавой... бурджык эн волы."], "p": 659}, {"t": "text", "c": ["— Ме тэнӧ ог коль. — Тэныд кажитчас — мем доймӧ... мый весигтӧ ме кула. Тадз тай овлӧ. Эн лок, оз ков. — Ме тэнӧ ог коль."], "p": 662}, {"t": "text", "c": ["Сӧмын мыйыськӧ сійӧс майшӧдліс. — Тӧдан он... тайӧ нӧшта кый вӧсна. Друг сійӧ тэнӧ курччас. Кыйясыд ӧд лёкӧсь. Кодӧскӧ курччӧмсьыс налы лӧсьыд овлӧ. — Ме тэнӧ ог коль. Сійӧ друг лӧнис:"], "p": 666}, {"t": "text", "c": ["— Збыльысь ӧд, кыкӧннымлы сылӧн пагӧданторйыс оз тырмы…", "Сэкся войӧ ме эг казяв сылысь мунӧмсӧ.", "Сійӧ воши шытӧг.", "Ме кор сэсся сійӧс вӧтӧді, зонка муніс ӧдйӧ, зумыд восьласӧн."], "p": 667}, {"t": "text", "c": ["— А, тайӧ тэ… — сӧмын и шуис. Да босьтіс менсьым киӧс.", "Сӧмын мыйкӧ сійӧс майшӧдліс."], "p": 669}, {"t": "text", "c": ["— Дзик весьшӧрӧ тэ мекӧд мунан.", "Тэныд сьӧкыд лоӧ ме вылӧ видзӧдны.", "Тэныд кажитчас, быттьӧкӧ ме кула, сӧмын тайӧ оз ло сідз… Ме чӧв олі. — Тэ он тӧд… сійӧ зэв ылын. Ме вывті сьӧкыд. Ме ог вермы сійӧс нунысӧ."], "p": 671}, {"t": "text", "c": ["Ме чӧв олі."], "p": 672}, {"t": "text", "c": ["— Но тайӧ дзик сэтшӧмтор, быттьӧкӧ шыбитан важ кышсӧ.", "Таын нинӧм шогаланаыс абу… Ме чӧв олі."], "p": 673}, {"t": "text", "c": ["Сійӧ сьӧлӧмнас неуна усьыштіс.", "Та вылӧ видзӧдтӧг выныштчӧмӧн шуис:"], "p": 674}, {"t": "text", "c": ["— Тӧдан, ставыс лоӧ бурсьыс-бур.", "Ме тшӧтш кута видзӧдны кодзувъяс вылӧ. Да став кодзулыс лоас дзуртысь вӧрӧтаа важ юкмӧсъяс кодь.", "И быдӧн сетас меным юан ва...", "Ме чӧв олі."], "p": 675}, {"t": "text", "c": ["— Думышт, кутшӧм нимкодьтор!", "Тэнад лоас витсё миллион тільгун, а менам — витсё миллион ӧшмӧс.", "Сэккості сійӧ ланьтіс, сы бӧрся бӧрддзис...", "— Со ми и воим.", "Вай ме вӧча нӧшта ӧти воськов ӧтнам. И пуксис лыа вылӧ, ёна повзис да. Сэсся принс шуис:"], "p": 678}, {"t": "text", "c": ["— Тӧдан... менам розаӧй... ме сы вӧсна кывкута.", "А сійӧ сэтшӧм нэриник!", "Да ставыслы кокниа эскысь.", "Сылӧн эм сӧмын нёль ичӧтик ёсь йыв, сэсся сылы нинӧмӧн дорйысьны став гӧгӧртасысь...", "Менам кокъяс эз пондыны кутны да тшӧтш пукси.", "Сійӧ шуис:"], "p": 679}]}