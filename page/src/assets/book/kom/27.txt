{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XXVІІ", "p": 680}, {"t": "text", "c": ["— Тӧдан... менам розаӧй... ме сы вӧсна кывкута.", "А сійӧ сэтшӧм нэриник!", "Да ставыслы кокниа эскысь.", "Сылӧн эм сӧмын нёль ичӧтик ёсь йыв, сэсся сылы нинӧмӧн дорйысьны став гӧгӧртасысь...", "Менам кокъяс эз пондыны кутны да тшӧтш пукси.", "Сійӧ шуис: — Со... со и ставыс...", "Здук олыштіс да чеччис.", "Да вӧчис ӧти воськов.", "А ме эг вермы вӧрзьыштны."], "p": 680}, {"t": "text", "c": ["Мыйкӧ виж чардби кодь вирдыштіс сылӧн кокъяс дортіыс.", "Ӧти здук сійӧ кольліс сулалан. Эз горӧд немся.", "Сэсся усис — надзӧник, пӧран пу моз.", "Надзӧн да шытӧг, ӧд лыаыс став шысӧ лӧньӧдӧ."], "p": 681}, {"t": "text", "c": ["Колис квайт во нин...", "Ме та йылысь мортлы эг на висьтавлы. Менам локтӧм бӧрын ёртъясӧйлы нимкодь вӧлі аддзыны менӧ ловъяӧн да дзоньӧн.", "Ме гажтӧмалі эськӧ, но налы висьтавлі: — Тайӧ ме прӧстӧ мудзи ёна ...", "Век жӧ вочасӧн ме такалі.", "Дерт... эг дзикӧдз.", "Сӧмын тӧда: сійӧ бӧр воис аслас енэжмуӧ, ӧд шонді петӧм бӧрас ме эг аддзы лыа вывсьыс сылысь шойсӧ.", "Эз сэтшӧм сьӧкыд вӧв принсыс. А войяснас ме радейта кывзыны кодзувъясӧс. Витсё миллион тільгунӧс моз.", "Со мый шемӧстӧ! Сылӧн мегӧпилы чушсӧ серпасалігӧн ме вунӧді тасматор йылысь!"], "p": 684}, {"t": "text", "c": ["Дзоля принс оз вермы лючки домавны нырдомнас ассьыс мегӧписӧ.", "И ме юала ачымӧс: мый вӧчсьӧ сылӧн енэжмуас?", "А, гашкӧ, мегӧпиыс розасӧ сёйис?"], "p": 685}, {"t": "text", "c": ["Корсюрӧ ме аслым шуала: эз, дерт, эз!", "Дзоля принс розасӧ вой кежлас век тупкывлӧ кляничаысь вӧчӧм юркышӧдӧн да зэв сюся видзӧдӧ мегӧпиыс бӧрся...", "Сійӧ здукас ме шуда.", "И став кодзулыс зэв лӧня сералӧ."], "p": 686}, {"t": "text", "c": ["А корсюрӧ ме аслым шула: мукӧддырйиыс ӧд вунӧдчылан да сэки быдторйыс вермӧ лоны!"], "p": 687}, {"t": "text", "c": ["Друг да сійӧ коркӧ рытнас вунӧдас розасӧ юркышӧдӧн тупкӧм йывсьыс, либӧ мегӧпиыс войнас гусьӧник петас вӧля вылӧ...", "Сэки став тільгуныс бӧрдӧ...", "Тайӧ ставыс нӧдкыв сяма гӧгӧрвотӧмтор.", "Тіянлы, коді пондіс радейтны Дзоля принсӧс, меным моз тшӧтш нинӧм, нинӧм абу веськодь: став муюгыдыс миянлы вежсис сыысь, мый кӧнкӧ Енкӧла ылыс пельӧсын некор аддзывлытӧм мегӧпи, вермас лоны, сёйӧма миянлы тӧдтӧм розасӧ."], "p": 688}, {"t": "text", "c": ["Видзӧдлӧй енэжӧ. Юалӧй ассьыныд: ловъя на сійӧ розаыс али абу нин? Друг мегӧпиыс сійӧс сёйӧма? И ті казяланныд: ставыс лоас дзик мӧд ног...", "Некор ни ӧти верстьӧ морт оз гӧгӧрво, кутшӧм тайӧ тӧдчанатор!"], "p": 689}, {"t": "text", "c": ["Тайӧ, ме ног, му вылас медся мича да медся гажтӧм ин.", "Тыртӧминсьыс сійӧ жӧ пельӧссӧ вӧлі серпасалӧма воддза листбокас, сӧмын ме серпасалі нӧшта на, медым ті серпассӧ бурджыка видзӧдлінныд.", "Тані Дзоля принс медводдзаысь воис Му вылӧ, а сэсся вошис."], "p": 690}, {"t": "text", "c": ["Видзӧдлӧй сюсьджыка, медым стӧча тӧдмавны зонкаӧс, коркӧ кӧ веськаланныд Африкаӧ, сійӧ тыртӧминас.", "Артмас кӧ сэті тіянлы мунны-прӧйдитны, кевма тіян водзын, энӧ тэрмасьӧй, олыштӧй недыр сійӧ кодзув улас!", "Да тіян дорӧ кӧ матыстчас зарни юрсиа зонка, сійӧ кӧ кутас гораа серавны да тіян юалӧмъясныд вылӧ оз вочавидз, дерт, ті тӧдмаланныд сійӧс.", "Сэки — зэв ёна тіянӧс кора! — энӧ вунӧдӧй такӧдыштны менӧ гажтӧмтчӧмысь, ӧдйӧджык гижӧй меным, Дзоля принсыс мый бӧр воӧма..."], "p": 691}]}