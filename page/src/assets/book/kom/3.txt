{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "ІІІ", "p": 42}, {"t": "text", "c": ["— Менам ӧд гортын ставыс зэв этша...", "— Тырмас сылы.", "Ме тэныд сета дзик нин ичӧтик мегӧпиӧс."], "p": 42}, {"t": "text", "c": ["— Абу сэтшӧм нин сійӧ ичӧт... — шуис дзолюк, юрсӧ копыртӧмӧн серпас вылас видзӧдіг.", "— Со ӧд!", "Сійӧ унмовсьӧма...", "Тадзи ме тӧдмаси Дзоля принскӧд."], "p": 43}, {"t": "text", "c": ["Эг другӧн ме гӧгӧрво, кытысь сійӧ воӧма.", "Дзоля принс помся менӧ юасис, но ме кӧ сійӧс мый йылысь кӧ юавлі, сійӧ менӧ быттьӧ эз и кывлы.", "Сӧмын вочасӧн, пырмуніг шуӧм ӧткымын кывйысь мем ставыс лои тӧдса.", "Со, менсьым еропланӧс (сійӧс ме серпасавны ог кут, кӧть кыдз ог зіль, оз артмы) медводдзаысь аддзылӧмӧн зонка юаліс:"], "p": 45}, {"t": "text", "c": ["— Тайӧ нӧ мыйсяматор?"], "p": 46}, {"t": "text", "c": ["— Тайӧ абу мыйсяматор. Тайӧ ероплан.", "Менам еропланӧй. Сійӧ лэбалӧ."], "p": 47}, {"t": "text", "c": ["Ме ошйысьӧмпырысь гӧгӧрвоӧді сылы, мися, кужа лэбавны. Сэки сійӧ горӧдіс:"], "p": 48}, {"t": "text", "c": ["— Кыдзи?", "Тэ усин енэжысь?"], "p": 49}, {"t": "text", "c": ["— Да, — родыштӧмӧн вочавидзи ме."], "p": 50}, {"t": "text", "c": ["— Вот тешкодьтор!"], "p": 51}, {"t": "text", "c": ["И Дзоля принс чуналана гораа серӧктіс. Менӧ весигтӧ таысь кезнитіс: ог радейт, мекӧд вӧвлӧмторъяссӧ да менӧ серам вылӧ кӧ лэптӧны.", "Сэсся зонка содтіс:"], "p": 52}, {"t": "text", "c": ["— Сідзкӧ, тэ тшӧтш воин енэжысь.", "А кутшӧм енэжмуысь?"], "p": 53}, {"t": "text", "c": ["Со татшӧм сылӧн вӧлӧма татчӧ — тыртӧминӧ — воӧмыс, гусятор кодь, — мӧвпышті ме да юалі веськыда:"], "p": 54}, {"t": "text", "c": ["— Сідзкӧ, артмӧ: тэ веськалін татчӧ мӧд енэжмуысь?"], "p": 55}, {"t": "text", "c": ["Сійӧ эз вочавидз, сӧмын лӧня довкнитіс юрнас, менсьым еропланӧс видзӧдаліг:"], "p": 56}, {"t": "text", "c": ["— Но-о, та вылын тэ эн вермы лэбзьыны-воны татчӧ ылісянь...", "Сэсся мый йылысь кӧ думыштчис, перйис менсьым серпасалӧм мегӧпиӧс да вӧйтчис тайӧ донаторсӧ видзӧдӧмӧ.", "И ме видлі тӧдмавны унджыктор на:"], "p": 58}, {"t": "text", "c": ["— Кытысь нӧ тэ воин татчӧ, дзолюк?", "Кӧні тэнад гортыд?", "Кытчӧ тэ кӧсъян нуны менсьым мегӧпиӧс?"], "p": 59}, {"t": "text", "c": ["Сійӧ мӧвпалігмоз, ланьтӧмӧн олыштіс, сэсся чӧвтіс:"], "p": 60}, {"t": "text", "c": ["— Зэв бур, козьналін кудтӧ да, мегӧпиӧй сэні кутас узьлыны войнас."], "p": 61}, {"t": "text", "c": ["— Да, дерт жӧ.", "Лоан кӧ сюсь да вежӧра, ме тэныд сета сійӧс домалан кӧв. Да майӧг."], "p": 63}, {"t": "text", "c": ["Дзоля принс дӧзмискодь:"], "p": 64}, {"t": "text", "c": ["— Домавны?", "Мыйла?"], "p": 65}, {"t": "text", "c": ["— Да ӧд он кӧ мегӧтӧ домав, сійӧ мунас кытчӧкӧ да вошас."], "p": 66}, {"t": "text", "c": ["Сэки менам ёртӧй гажаа серӧктіс:"], "p": 67}, {"t": "text", "c": ["— Да кытчӧ нӧ сійӧ мунас?"], "p": 68}, {"t": "text", "c": ["— Быдлаӧ ӧд вермас!", "Век веськыда, веськыда, кытчӧ синмыс видзӧдӧ."], "p": 69}, {"t": "text", "c": ["Сэки Дзоля принс шуис дзик сӧдза ме вылӧ видзӧдӧмӧн:"], "p": 70}]}