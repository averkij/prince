{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "ІV", "p": 73}, {"t": "text", "c": ["— Кутан кӧ мунны век веськыда да веськыда, ылӧдз он во..."], "p": 73}, {"t": "text", "c": ["Тадзи ме тӧдмалі нӧшта ӧти тӧдчанатор: сылӧн чужан енэжмуыс сӧмын керка ыджда и эм!"], "p": 74}, {"t": "text", "c": ["Сідзсӧ эськӧ менӧ тайӧ эз ёна шензьӧд.", "Ме тӧдлі, мый Му, Юпитер, Марс, Асъя кодзув кодь ыджыд енэжмуяс кындзи эм уна сё мукӧд енэжму (весигтӧ нимтӧмӧсь), да эмӧсь сэтшӧм ичӧтӧсь, мый найӧс телескопӧн сьӧкыд аддзыны.", "Кодзувъяс туялысь кӧ восьтӧ татшӧм енэжмусӧ, сетӧ сылы сэк оз ним, а лыдпас.", "Шуам кӧть: 3251-ӧд астероид."], "p": 75}, {"t": "text", "c": ["Менам эм зумыд подув чайтны, мый Дзоля принс воис татчӧ Б–619-ӧд ичӧтик енэжму вылысь.", "Тайӧ астэроидсӧ казявлӧма сӧмын ӧтчыдысь 1909-ӧд воӧ Турцияысь ӧти астроном."], "p": 76}, {"t": "text", "c": ["Кодзувъяс туялысь юӧртӧма сэки аслас тӧдчана восьтӧмтор йывсьыс Астрономъяслӧн войтыркостса ӧксьӧма дырйи.", "Сӧмын сылы некод абу эскӧма сы понда сӧмын, мый туялысьыс кышасьӧма вӧлӧм турокъяс паськӧмӧ.", "Сэтшӧм со йӧз верстьӧясыс!"], "p": 77}, {"t": "text", "c": ["Б–612-ӧд енэжмулы шуд вылӧ турцияса султаныс аслас канмуса став олысьыслы тшӧктӧма пасьтасьны европаногса паськӧмӧ, мӧд ног кӧ — виасны.", "1920-ӧд воӧ тайӧ астрономыс бара юӧртӧма восьтӧмтор йывсьыс.", "Сэкисӧ медбӧръя мода сертиыс пасьтасьлӧма — да ставныс сыкӧд воӧмаӧсь ӧти кывйӧ."], "p": 78}, {"t": "text", "c": ["Ме висьталі тіянлы Б-612 енэжму йылысь сэтшӧм уна да весиг вайӧді сылысь лыдпассӧ сӧмын верстьӧяс понда.", "Найӧ зэв ёна радейтӧны лыдпасъяс.", "Кодыр налы висьталан выль ёрт йылысь, найӧ некор оз юавны медтӧдчанаторъяссӧ.", "Некор оз шуны: «А кутшӧм сылӧн гӧлӧсыс?", "Мыйӧн ворсны радейтӧ?", "Бобувъяссӧ кыявлӧ оз?»", "Найӧ юаласны: «Кымын арӧс сылы?"], "p": 79}, {"t": "text", "c": ["Кымын вок сылӧн эм?", "Сьӧктаыс сылӧн кутшӧм?", "Ыджыд-ӧ айыслӧн удждоныс?»", "Сы бӧрын чайтӧны, ыштӧкӧ морт йывсьыс тӧдмалісны.", "Со кор, шуам, налы висьталан: «Ме аддзылі роза рӧма сёйизйысь тэчӧм керка, ӧшиньясыс герань дзоридзьяса, а вевт вылас позтысьӧны гулюяс», — найӧ некыдзи оз вермыны син водзаныс сувтӧдны тайӧ керкасӧ.", "Налы колӧ шуны: «Ме аддзылі керка сё сюрс франк донысь», — сэки найӧ горӧдасны: «Ок кутшӧм мичлун!».", "Сідзи жӧ лоас, налы кӧ шуан: «Со эскӧдана подув сы вылӧ, мый Дзоля принсыс збыльысь вӧлі — сійӧ ӧд бурсьыс-бур, гажаа сераліс, сылы колӧ вӧлі мегӧпи.", "А коді кӧсйӧ видзны мегӧпиӧс, то, дерт жӧ, сійӧ збыльысь эм», — тадзи кӧ налы шуан, найӧ сӧмын лэптыласны пельпомсӧ да видзӧдласны тэ вылӧ вежӧртӧм кага вылӧ моз.", "Но налы кӧ висьталан: «Сійӧ воӧма татчӧ Б-612-ӧд нима астероидсянь», — найӧс эскасны да оз нин пондыны дӧзмӧдчыны юалӧмъяснас."], "p": 80}, {"t": "text", "c": ["Сэтшӧм йӧз нин этайӧ верстьӧясыс.", "Оз ков на вылӧ лӧгнытӧ кутны.", "Челядьлы колӧ лоны верстьӧ йӧз дорӧ небыд сьӧлӧмаӧн."], "p": 81}, {"t": "text", "c": ["Сӧмын ми, олӧмсӧ гӧгӧрвоысьяс, дерт, серам вылӧ лэптам лыдпасъяс да чипраяс!"], "p": 82}, {"t": "text", "c": ["Мем зэв окота эськӧ вӧлі панны тайӧ повесьтсӧ шемӧсъяса мойдкыв моз.", "Окота гижны тадзи:"], "p": 83}, {"t": "text", "c": ["«Овліс-вывліс Дзоля принс.", "Сійӧ овліс ассьыс неунаӧн ыджыдджык енэжму вылын, да сылы ёна эз тырмыв ёрт...»", "Олӧмсӧ гӧгӧрвоысь быд морт дзик пыр эськӧ казялас: тайӧ, дерт, ёнджыка мунӧ збыльтор вылӧ.", "Та понда ме ньӧти ог кӧсйы, медым менсьым небӧгӧс лыддисны теш пычкӧм понда.", "Вывті сьӧкыд казьтывны да абу кокни та йылысь висьтавлыны.", "Колис нин квайт во ёртӧйлӧн аслас мегӧпинас менӧ эновтӧмсянь.", "Зэв гажтӧмтор тайӧ — кор вунӧдӧны ёртъясӧс.", "Эз быдӧнлӧн вӧвлы ёрт.", "И ме пола лоны верстьӧ кодьӧн, кодъясӧс лыдпасъясысь кындзи нинӧм нин оз кыскы, оз ышӧд."], "p": 85}, {"t": "text", "c": ["Со та вӧсна нӧшта ме ньӧби рӧма карандашъяса да мавтасъяса куд.", "Тайӧ абу кокнитор — менам арлыдӧ — бара босьтчыны серпасасьны, нӧшта кӧ олӧм чӧжӧн серпасавлі сӧмынтӧ удав–кыйӧс ортсысяньыс да пытшкӧссӧ петкӧдлӧмӧн, да и то сӧмын квайт арӧсаӧн!", "Дерт, ме зіля серпасавны ӧткодьлунсӧ петкӧдлӧм могысь кыдз позьӧ стӧчджыка.", "Сӧмын тырвыйӧ ог эскы, мый ставыс менам артмас.", "Ӧти чужӧмпас артмӧ бурджыка, мӧд немся оз артмы, ӧткодьлунтӧм лоӧ.", "Со и джуджданас тшӧтш: ӧти серпасын принс артмӧма вывті ыджыд, мӧдын — вывті дзоля.", "Дай ме юрын ог кут паськӧмыслысь рӧмсӧ.", "Ме зіля серпасавны тадзи и этадзи, ылӧсас, кыдзи артмас.", "Медбӧрти, ме верма шыбӧлясьны кутшӧмкӧ тӧдчана посниторъясын.", "Но ті энӧ дивитӧй.", "Ёртӧй некор нинӧм мем эз гӧгӧрвоӧдлы.", "Гашкӧ, сійӧ чайтліс, мый ме тшӧтш сы кодь.", "Сӧмын зэв жаль, ог куж аддзыны мегӧпиӧс куд пытшсьыс.", "Гашкӧ, ме мыйӧнкӧ верстьӧяс кодь нин.", "Тӧдӧмысь, ме пӧрысьма."], "p": 86}]}