{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "V", "p": 85}, {"t": "text", "c": ["Мем зэв окота эськӧ вӧлі панны тайӧ повесьтсӧ шемӧсъяса мойдкыв моз.", "Окота гижны тадзи: «Овліс-вывліс Дзоля принс. Сійӧ овліс ассьыс неунаӧн ыджыдджык енэжму вылын, да сылы ёна эз тырмыв ёрт...»", "Олӧмсӧ гӧгӧрвоысь быд морт дзик пыр эськӧ казялас: тайӧ, дерт, ёнджыка мунӧ збыльтор вылӧ.", "Та понда ме ньӧти ог кӧсйы, медым менсьым небӧгӧс лыддисны теш пычкӧм понда.", "Вывті сьӧкыд казьтывны да абу кокни та йылысь висьтавлыны.", "Колис нин квайт во ёртӧйлӧн аслас мегӧпинас менӧ эновтӧмсянь.", "Зэв гажтӧмтор тайӧ — кор вунӧдӧны ёртъясӧс.", "Эз быдӧнлӧн вӧвлы ёрт.", "И ме пола лоны верстьӧ кодьӧн, кодъясӧс лыдпасъясысь кындзи нинӧм нин оз кыскы, оз ышӧд."], "p": 85}, {"t": "text", "c": ["Со та вӧсна нӧшта ме ньӧби рӧма карандашъяса да мавтасъяса куд.", "Тайӧ абу кокнитор — менам арлыдӧ — бара босьтчыны серпасасьны, нӧшта кӧ олӧм чӧжӧн серпасавлі сӧмынтӧ удав–кыйӧс ортсысяньыс да пытшкӧссӧ петкӧдлӧмӧн, да и то сӧмын квайт арӧсаӧн!", "Дерт, ме зіля серпасавны ӧткодьлунсӧ петкӧдлӧм могысь кыдз позьӧ стӧчджыка.", "Сӧмын тырвыйӧ ог эскы, мый ставыс менам артмас.", "Ӧти чужӧмпас артмӧ бурджыка, мӧд немся оз артмы, ӧткодьлунтӧм лоӧ.", "Со и джуджданас тшӧтш: ӧти серпасын принс артмӧма вывті ыджыд, мӧдын — вывті дзоля.", "Дай ме юрын ог кут паськӧмыслысь рӧмсӧ.", "Ме зіля серпасавны тадзи и этадзи, ылӧсас, кыдзи артмас.", "Медбӧрти, ме верма шыбӧлясьны кутшӧмкӧ тӧдчана посниторъясын.", "Но ті энӧ дивитӧй.", "Ёртӧй некор нинӧм мем эз гӧгӧрвоӧдлы.", "Гашкӧ, сійӧ чайтліс, мый ме тшӧтш сы кодь.", "Сӧмын зэв жаль, ог куж аддзыны мегӧпиӧс куд пытшсьыс.", "Гашкӧ, ме мыйӧнкӧ верстьӧяс кодь нин.", "Тӧдӧмысь, ме пӧрысьма."], "p": 86}, {"t": "text", "c": ["Быд лун ме тӧдмавлі мыйкӧ выльтор зонкалӧн енэжму йывсьыс, сы йылысь, кыдзи сійӧ эновтӧма чужанінсӧ да кыдзи уналаті ветлӧдлӧма.", "Та йылысь дзолюк висьтавліс этшаника, пырмунігмоз сӧмын.", "Сідз, коймӧд луннас ме тӧдмалі баобаб пуяс вӧсна лоӧм трагедия йылысь."], "p": 88}, {"t": "text", "c": ["Пансис сёрниыс бара мегӧписянь. Тӧдчис, Дзоля принсӧс топӧдіс кутшӧмкӧ падъялӧм, да сійӧ юаліс:"], "p": 89}, {"t": "text", "c": ["— Висьтав, збыль ӧд — мегӧпияныс кустъяссӧ йирӧны?"], "p": 90}, {"t": "text", "c": ["— Да, збыль."], "p": 91}, {"t": "text", "c": ["— Вот тайӧ бур!"], "p": 92}, {"t": "text", "c": ["Ме эг вежӧрт, мый бурыс лоӧ мегӧпиянӧн кустъяс йирӧмсьыс. Дзоля принс сэки содтіс: — Сідзкӧ, найӧ баобабъяссӧ тшӧтш йирӧны?"], "p": 94}, {"t": "text", "c": ["Ме паныд шуаси, мый баобабъяс — абу кустъяс, а гырысь пуяс, кӧлӧкӧльнича джудждаӧсь, да сійӧ кӧ вайӧдас весигтӧ слӧн чукӧр, налы оз артмы йирны-сёйны весиг ӧти баобаб пу."], "p": 95}, {"t": "text", "c": ["Слӧнъяс йылысь кывлӧм мысти Дзоля принс серӧктіс:"], "p": 96}, {"t": "text", "c": ["— Найӧс ковмис эськӧ сувтӧдавны ӧта-мӧд вылас...", "А сэсся висьталіс лючки мӧвпалӧмӧн:"], "p": 97}, {"t": "text", "c": ["— Водзассӧ баобабъяс лючки быдмытӧдзныс овлӧны дзик посниӧсь."], "p": 98}, {"t": "text", "c": ["— Тайӧ збыль.", "А мыйла тэнад мегӧпиыдлы колӧ сёйны посни баобабъяссӧ?"], "p": 99}, {"t": "text", "c": ["— А кыдз нӧ мӧд ног! — горӧдіс сійӧ, быттьӧ сёрниыс мунӧ вӧлі дзик нин быдлунъяторъяс йылысь."], "p": 100}, {"t": "text", "c": ["Та понда ковмис мем юрӧс жуглыштны, кытчӧдз эг гӧгӧрво, мыйсяматор тайӧ вӧлӧма."], "p": 101}, {"t": "text", "c": ["Дзоля принслӧн енэжмуас, кыдзи быд мукӧд енэжмуын, быдмӧны турунъяс — колана да ковтӧм, ёгтурун.", "Сідзкӧ сэні эм бур, колана турунлӧн да ковтӧм ёгтурунъяслӧн кӧйдыс.", "Сӧмын ӧд сійӧ тыдавтӧм. Тусьясыс му пытшкас пыдын узьӧны кутшӧмкӧ ӧтилӧн садьмытӧдз.", "Сэки сійӧ мыччӧдӧ петассӧ: веськалӧ да нюжӧдчӧ шонділань, медводз сэтшӧм мусаник да бур.", "Тайӧ кӧ редислӧн либӧ розалӧн петас, мед и быдмас бур вылӧ.", "Но петасыс кӧ кутшӧмкӧ ёгтурунлӧн, сійӧс колӧ нетшыштны вужнас тайӧс тӧдмалӧм мысти дзик пыр.", "И вот вӧлӧмкӧ Дзоля принслӧн енэжму вылас эм лёквӧчана да ковтӧм кӧйдыс тусьяс... тайӧ баобаб пуяслӧн тусьяс."], "p": 102}, {"t": "text", "c": ["Енэжмуыс дзоньнас тайӧн нёрпалӧ.", "Он кӧ баобаб петассӧ дзик пыр казяв, сыысь сэсся он мын.", "Пуыс босьтас енэжмусӧ ставнас. Сійӧ аслас вужъяснас ставсӧ розьӧдлас.", "Да нӧшта енэжмуыс кӧ ичӧт да баобабыс уна, найӧ мусӧ дзоньнас нетшкасны торпыригъясӧ."], "p": 103}, {"t": "text", "c": ["— Эм татшӧм чорыд индӧд, — висьталіс бӧрыннас мем Дзоля принс.", "— Асывнас чеччин, мыссин, асьтӧ лючки пелькӧдін — и дзик пыр идрав ассьыд енэжмутӧ.", "Дзик быть колӧ баобабъяссӧ мусьыс нетшкыны, кыдз сӧмын позяс найӧс торйӧдны роза петасъясысь: вож коръясыс налӧн ӧткодьсямаӧсь.", "Тайӧ зэв гажтӧм удж, но абу сьӧкыд."], "p": 104}]}