{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "V", "p": 87}, {"t": "text", "c": ["Быд лун ме тӧдмавлі мыйкӧ выльтор зонкалӧн енэжму йывсьыс, сы йылысь, кыдзи сійӧ эновтӧма чужанінсӧ да кыдзи уналаті ветлӧдлӧма.", "Та йылысь дзолюк висьтавліс этшаника, пырмунігмоз сӧмын.", "Сідз, коймӧд луннас ме тӧдмалі баобаб пуяс вӧсна лоӧм трагедия йылысь."], "p": 88}, {"t": "text", "c": ["Пансис сёрниыс бара мегӧписянь.", "Тӧдчис, Дзоля принсӧс топӧдіс кутшӧмкӧ падъялӧм, да сійӧ юаліс:"], "p": 89}, {"t": "text", "c": ["— Висьтав, збыль ӧд — мегӧпияныс кустъяссӧ йирӧны?"], "p": 90}, {"t": "text", "c": ["— Да, збыль."], "p": 91}, {"t": "text", "c": ["— Вот тайӧ бур!"], "p": 92}, {"t": "text", "c": ["Ме эг вежӧрт, мый бурыс лоӧ мегӧпиянӧн кустъяс йирӧмсьыс.", "Дзоля принс сэки содтіс:"], "p": 93}, {"t": "text", "c": ["— Сідзкӧ, найӧ баобабъяссӧ тшӧтш йирӧны?"], "p": 94}, {"t": "text", "c": ["Ме паныд шуаси, мый баобабъяс — абу кустъяс, а гырысь пуяс, кӧлӧкӧльнича джудждаӧсь, да сійӧ кӧ вайӧдас весигтӧ слӧн чукӧр, налы оз артмы йирны-сёйны весиг ӧти баобаб пу."], "p": 95}, {"t": "text", "c": ["Слӧнъяс йылысь кывлӧм мысти Дзоля принс серӧктіс:"], "p": 96}, {"t": "text", "c": ["— Найӧс ковмис эськӧ сувтӧдавны ӧта-мӧд вылас...", "А сэсся висьталіс лючки мӧвпалӧмӧн:"], "p": 97}, {"t": "text", "c": ["— Водзассӧ баобабъяс лючки быдмытӧдзныс овлӧны дзик посниӧсь."], "p": 98}, {"t": "text", "c": ["— Тайӧ збыль.", "А мыйла тэнад мегӧпиыдлы колӧ сёйны посни баобабъяссӧ?"], "p": 99}, {"t": "text", "c": ["— А кыдз нӧ мӧд ног! — горӧдіс сійӧ, быттьӧ сёрниыс мунӧ вӧлі дзик нин быдлунъяторъяс йылысь."], "p": 100}, {"t": "text", "c": ["Та понда ковмис мем юрӧс жуглыштны, кытчӧдз эг гӧгӧрво, мыйсяматор тайӧ вӧлӧма."], "p": 101}, {"t": "text", "c": ["Дзоля принслӧн енэжмуас, кыдзи быд мукӧд енэжмуын, быдмӧны турунъяс — колана да ковтӧм, ёгтурун.", "Сідзкӧ сэні эм бур, колана турунлӧн да ковтӧм ёгтурунъяслӧн кӧйдыс.", "Сӧмын ӧд сійӧ тыдавтӧм. Тусьясыс му пытшкас пыдын узьӧны кутшӧмкӧ ӧтилӧн садьмытӧдз.", "Сэки сійӧ мыччӧдӧ петассӧ: веськалӧ да нюжӧдчӧ шонділань, медводз сэтшӧм мусаник да бур.", "Тайӧ кӧ редислӧн либӧ розалӧн петас, мед и быдмас бур вылӧ.", "Но петасыс кӧ кутшӧмкӧ ёгтурунлӧн, сійӧс колӧ нетшыштны вужнас тайӧс тӧдмалӧм мысти дзик пыр.", "И вот вӧлӧмкӧ Дзоля принслӧн енэжму вылас эм лёквӧчана да ковтӧм кӧйдыс тусьяс... тайӧ баобаб пуяслӧн тусьяс."], "p": 102}, {"t": "text", "c": ["Енэжмуыс дзоньнас тайӧн нёрпалӧ.", "Он кӧ баобаб петассӧ дзик пыр казяв, сыысь сэсся он мын.", "Пуыс босьтас енэжмусӧ ставнас.", "Сійӧ аслас вужъяснас ставсӧ розьӧдлас.", "Да нӧшта енэжмуыс кӧ ичӧт да баобабыс уна, найӧ мусӧ дзоньнас нетшкасны торпыригъясӧ."], "p": 103}, {"t": "text", "c": ["— Эм татшӧм чорыд индӧд, — висьталіс бӧрыннас мем Дзоля принс.", "— Асывнас чеччин, мыссин, асьтӧ лючки пелькӧдін — и дзик пыр идрав ассьыд енэжмутӧ.", "Дзик быть колӧ баобабъяссӧ мусьыс нетшкыны, кыдз сӧмын позяс найӧс торйӧдны роза петасъясысь: вож коръясыс налӧн ӧткодьсямаӧсь.", "Тайӧ зэв гажтӧм удж, но абу сьӧкыд."], "p": 104}, {"t": "text", "c": ["Ӧтчыд сійӧ вӧзйис мем зільыштны да серпасавны сідз, медым миянӧс бура гӧгӧрвоасны челядь."], "p": 105}, {"t": "text", "c": ["— Найӧс кӧ суас мог коркӧ ветлыны мукӧд муясӧ, то тайӧ ныв-пилы ковмас. Мукӧд уджсӧ позяс эновтлыны, таысь лёкыс оз ло.", "Но сетан кӧ вӧля баобабъяслы, шогысь он мын.", "Ме тӧда ӧти енэжму, сэні овліс дышпоз.", "Сійӧ ас кадӧ абу нетшыштӧма куим петас...", "Дзоля принс зэв стӧча мем ставсӧ висьталіс, да ме серпасалі тайӧ енэжмусӧ.", "Вир оз лӧсяв мем велӧдны йӧзӧс бур олӧмӧ. Но этшаӧн тӧдӧны, кутшӧм лёктор вайӧны баобабъяс, а астероид вылӧ быд воысьӧс вермас суны ыджыд шог, — та пӧрйӧ ме ог нин кут кутчысьны. «Челядьӧй! — шуа ме. — Видзӧй асьнытӧ баобабъясысь!»", "Ме кӧсъя водзвыв видзны ассьым ёртъясӧс найӧс важӧн нин кыйӧдысь лёкторйысь, а найӧ весигтӧ оз и чайтны тайӧс лоиг, кыдзи эг тӧдлы водзвыв тайӧс и ме.", "Та вӧсна ме сэтшӧм зільӧмӧн ставсӧ серпасалі, да та йылысь немся ог жалит.", "Вермас лоны, ті юаланныд: мыйла тайӧ небӧгас сэсся абу татшӧм мӧрччана мӧд серпасыс, баобабъясаысь кындзи?", "Вочакывйыс зэв кокни: ме зіли, сӧмын менам немтор эз артмы.", "А со баобабъясӧс серпасалігӧн менӧ ышӧдіс ӧтитор — тайӧ вир ёна колантор да эновтны позьтӧмтор."], "p": 106}]}