{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "VІІ", "p": 118}, {"t": "text", "c": ["Да верман кӧ ӧти здукӧн лэбзьыштны Францияӧ, позис эськӧ нимкодясьны рытъя кыаӧн.", "Зэв жаль, Францияӧдз зэв-зэв ылын.", "А аслад ичӧтик енэжмуад тэныд позьӧ вештыны улӧстӧ некымын воськов вылӧ.", "И тэ бара видзӧдан рытъя кыаа кодзулӧсь енэжӧ, дерт, кӧсъян кӧ...", "— Ӧтчыдысь ме ӧти лунӧ аддзылі шонді пуксьӧмсӧ нелямын куимысь! Да неуна виччысьыштӧмӧн тэ содтін: — Тӧдан... кор тэныд лоас зэв гажтӧм, лӧсьыд видзӧдлыны шонді пуксьӧмсӧ...", "— Сідзкӧ сійӧ луннас, кор тэ аддзылін нелямын куим рытъя кыа, тэныд вӧлі зэв гажтӧм?"], "p": 118}, {"t": "text", "c": ["Сӧмын Дзоля принс чӧв оліс."], "p": 119}, {"t": "text", "c": ["Витӧд лунӧ мегӧпи отсӧгӧн ме бара тӧдмалі Дзоля принслысь гусяторсӧ.", "Сійӧ юаліс виччысьтӧг, водзвыв та йылысь кыв шутӧг, быттьӧ дыр мӧвпалӧм бӧрын кывкӧрталіс:"], "p": 121}, {"t": "text", "c": ["— Мегӧпиыс кӧ йирӧ кустъяс, сійӧ тшӧтш и дзоридзьяс сёйӧ?"], "p": 122}, {"t": "text", "c": ["— Сійӧ ставсӧ сёйӧ, мый веськалас."], "p": 123}, {"t": "text", "c": ["— Весиг ёсь емъяса дзоридзьяссӧ?"], "p": 124}, {"t": "text", "c": ["— Да, тшӧтш и ёсь емъяссасӧ."], "p": 125}, {"t": "text", "c": ["— Мыйла сэк колӧны ёсь емъясыс?"], "p": 126}, {"t": "text", "c": ["Тайӧс ме эг тӧд.", "Ме ёна нокси: моторас сибдӧма вӧлі ӧти гайка, да ме зіли сійӧс разьны."], "p": 127}, {"t": "text", "c": ["Ме дӧзми, ставыс лёк вӧлі да: ваыс быран выйын, та понда повны куті сыысь, мый тыртӧминӧ бытьӧн пуксьӧмысь нинӧм шогманаыс оз артмы."], "p": 128}, {"t": "text", "c": ["— Мыйла колӧны ёсь емъясыс?"], "p": 129}, {"t": "text", "c": ["Мыйкӧ кӧ юалас, Дзоля принс вочакыв кывтӧдз некор эз ӧвсьывлы.", "Сибдӧм гайкаыс менӧ куысь петкӧдіс, да та вӧсна ме вочавидзи сьӧдас:"], "p": 130}, {"t": "text", "c": ["— Ёсь йывъясыс некодлы оз ковны, дзоридзьяс найӧс лэдзалӧны скӧрысла."], "p": 131}, {"t": "text", "c": ["— Со кыдз!"], "p": 132}, {"t": "text", "c": ["Пуксис чӧв-лӧнь. Та бӧрын сійӧ шуис скӧрпырысь:"], "p": 133}, {"t": "text", "c": ["— Ог эскы ме тэныд!", "Дзоридзьяс слабиникӧсь. И зэв эскысьӧсь.", "Найӧ чайтӧны — налӧн кӧ лоасны ёсь йывъяс, наысь ставныс пондасны повны...", "Ме эг вочавидз.", "Сійӧ здукас шуи аслым: гайкаыс кӧ ӧні оз вӧрзьы да ме лӧсышта мӧлӧтӧн, сійӧ жугалас-киссяс.", "Дзоля принс бара торкис менсьым мӧвпъясӧс:"], "p": 134}, {"t": "text", "c": ["— А тэ чайтан, мый дзоридзьяс...", "— Да немся ог!", "Немтор ме ог чайт!", "Ме шуи тэд, юрӧ мый медводз воис.", "Он ӧмӧй аддзы, кутшӧм сьӧкыд удж ӧні вӧча."], "p": 135}, {"t": "text", "c": ["Сійӧ видзӧдліс ме вылӧ шензьӧмӧн:"], "p": 136}, {"t": "text", "c": ["— Сьӧкыд удж?!"], "p": 137}, {"t": "text", "c": ["Сійӧ век видзӧдіс ме вылӧ: мавтасӧ лякӧссьӧм, киын мӧлӧта, тӧдтӧм эмтор дорӧ копыртчӧм, ме сы синъясын вӧлі сэтшӧм мисьтӧм."], "p": 138}, {"t": "text", "c": ["— Те сёрнитан верстьӧяс моз! — шуис сійӧ."], "p": 139}, {"t": "text", "c": ["Мем лои яндзим.", "А сійӧ жальлун тӧдтӧг содтіс:"], "p": 140}, {"t": "text", "c": ["— Ставсӧ тэ сорлалан... нинӧм он гӧгӧрво! Да, сійӧ чорыда скӧрмис. Зонка пыркнитіс юрнас, да тӧлыс ӧвтыштіс сылысь зарни юрсисӧ."], "p": 142}, {"t": "text", "c": ["— Ме тӧда ӧти енэжму, сэні олӧ ӧгралан чужӧма сэтшӧм жӧ ӧксай.", "Сійӧ став олӧм чӧжыс абу исыштлӧма ни ӧти дзоридз.", "Ньӧтчыдысь абу видзӧдлӧма кодзув вылӧ.", "Сійӧ некор некодӧс абу радейтлӧма. Да некор немтор абу вӧчлӧма.", "Сійӧ ноксьӧ сӧмын ӧтиторйӧн: сійӧ содталӧ-чинталӧ лыдпасъяс.", "Да асывсяньыс войӧдзыс дольӧ ӧтитор: «Мортыс ме серъёзнӧй!", "Ме мортыс серъёзнӧй!» — но дзик тэ моз.", "Да веськыда пӧльтчӧ асьсӧ вылӧ пуктӧмсьыс.", "А збыльысьсӧ сійӧ абу морт. Сійӧ тшак."], "p": 144}, {"t": "text", "c": ["— Мый?"], "p": 145}, {"t": "text", "c": ["— Тшак!"], "p": 146}, {"t": "text", "c": ["Дзоля принслӧн чужӧмыс весиг скӧрысла кельдӧдіс."], "p": 147}, {"t": "text", "c": ["— Уна миллион во дзоридзьяслӧн быдмӧны ёсь емъяс.", "Да уна миллион во мегӧпиян век жӧ сёйӧны дзоридзьяс.", "Да абу ӧмӧй тайӧ тӧдчанатор — гӧгӧрвоны, мыйла найӧ мый вынсьыныс зільӧны быдтыны ёсь йывъяссӧ, наысь кӧ некутшӧм водзӧс абу?", "Абу ӧмӧй тӧдчана сійӧ, мый мегӧпиян да дзоридзьяс тышкасьӧны ӧта-мӧдныскӧд?", "Да абу ӧмӧй тайӧ тӧдчанаджык да серъёзнӧйджыктор гӧрд чужӧма кыз ӧксайыслӧн арипметика дорысь?", "А ме кӧ тӧда муюгыдын дзик ӧти дзоридз (сійӧ быдмӧ менам енэжму вылын), и татшӧм мӧдыс некӧні сэсся абу, а ичӧтик мегӧпиыс друг ӧти мича асылӧ босьтас дай сёяс сійӧс да весиг оз тӧдмав, мый вӧчис? Да тайӧ, тэ ног, абу тӧдчана? Сійӧ ёна гӧрдӧдіс.", "Сэсся бара сёрни паніс:"], "p": 149}]}