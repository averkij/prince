{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "VІІІ", "p": 153}, {"t": "text", "c": ["Зэв регыдӧн ме тӧдмалі бурджыка тайӧ дзоридзсӧ.", "Дзоля принслӧн енэжмуас век быдмылісны синмӧ шыбитчытӧм дзоридзьяс — сырйыс налӧн вӧлӧма этша, уна ин найӧ абу босьтлӧмаӧсь да некодӧс абу майшӧдлӧмаӧсь.", "Асывнас турун пиас дзоридзьяс воссьывлӧмны да рытъявылас пӧдласьлӧмны.", "А этайӧыс ӧтчыд быдмӧма код тӧдас кытысь лэбзьӧм кӧйдысысь, и Дзоля принс синсӧ эз вештыв ичӧтик петасысь, коді торъяліс став мукӧд вож да сіысь.", "А друг тайӧ баобаблӧн кутшӧмкӧ выль сикас?", "Сӧмын петасыс ӧдйӧ дугдіс нюжӧдчыны вывлань да сы помӧ быдмис гӧрддзым.", "Дзоля принс некор на эз аддзывлы татшӧм ыджыд гӧрддзымсӧ да водзвыв воис мӧвпӧ, мый аддзас шемӧсмӧдантор.", "А тӧдтӧм воысьыс, аслас турунвиж вежӧсторйӧ дзебсьӧмӧн век дасьтысис, век мичмӧдчис.", "Сійӧ тӧждысьӧмӧн бӧрйис рӧмъяс.", "Сійӧ мичмӧдчис тэрмасьтӧг, ӧти-мӧд бӧрся видлаліс ас вылас дзоридз сыръяс."], "p": 154}, {"t": "text", "c": ["Сійӧ эз кӧсйы петны лунъюгыдас лясьӧ моз, кутшӧмкӧ мак моз. Сійӧ кӧсйӧ вӧлі петкӧдчыны став мичлуннас дзирдалӧмӧн.", "Да, тайӧ вӧлі ок кутшӧм тшапитчысь дзирня!", "Гусяторъя татшӧм дасьтысьӧмыс нюжаліс лун бӧрся лун.", "И со ӧтчыд асывнас, сӧмын на шондіыс петӧма вӧлі, сыръясыс воссисны."], "p": 155}, {"t": "text", "c": ["И мичныв, коді сымда вын пуктӧма вӧлі тайӧ здук кежлас дасьтысьӧмӧ, очсалігмоз шуис:"], "p": 156}, {"t": "text", "c": ["— Ок, ме ӧдва садьми...", "Энӧ дивитӧй...", "Ме дзик на сынасьтӧм...", "Дзоля принс эз вермы кутны гажаа нимкодясьӧмсӧ:"], "p": 157}, {"t": "text", "c": ["— Кутшӧм ті мичасьыс-мичаӧсь!"], "p": 158}, {"t": "text", "c": ["— Да? Збыль-ӧ? — лӧня воча кыліс.", "— Да, казялӧй ӧтитор, ме чужи шондікӧд ӧттшӧтш."], "p": 159}, {"t": "text", "c": ["Дзоля принс, дерт, казявтӧг эз ов: шензьӧдана воысьыс ыджыд вежавидзӧмӧн ошйысьны оз вермы, сӧмын сійӧ вӧлі сэтшӧм мича, сьӧлӧм топӧдмӧн мича!"], "p": 161}, {"t": "text", "c": ["— Ме серти, пуксис кад нуръясьыштны. Лоӧй бур сьӧлӧмаӧсь, тӧждысьӧй ме бӧрся...", "Дзоля принс зэв ёна шай-паймунліс, корсис лейка да киськаліс дзоридзсӧ ӧшмӧс ваӧн."], "p": 162}, {"t": "text", "c": ["Регыд лои гӧгӧрвоана, мый мичнылыс вылын ныра да дӧзмысь, да Дзоля принс дзикӧдз сыкӧд матайтчис.", "Дзоридзлӧн вӧлі нёль ем, да ӧтчыд сійӧ шуис принслы:"], "p": 163}, {"t": "text", "c": ["— Мед воласны тигръяс, ог пов ме налӧн ёсь гыжъясысь!"], "p": 164}, {"t": "text", "c": ["— Менам енэжмуын тигръяс абуӧсь, — паныд шуис Дзоля принс. — Да нӧшта ӧтитор — тигръяс турунсӧ оз сёйны."], "p": 165}, {"t": "text", "c": ["— Ме абу турун, — лӧня чӧвтіс дзоридз."], "p": 166}, {"t": "text", "c": ["— Прӧшша кора.", "— Ог, тигрысь ме ог пов, но ме вир ёна пола гурйыв ветлан тӧлысь.", "Эм-ӧ тіян сайӧд?"], "p": 167}, {"t": "text", "c": ["«Быдмӧг ачыс, а полӧ гурйыв ветлан тӧлысь... зэв тешкодь... — мӧвпыштіс Дзоля принс.", "— Кутшӧм сьӧкыд ӧбичаа тайӧ дзоридзыс»."], "p": 168}, {"t": "text", "c": ["— Рытыс пуксяс да вевттьӧй менӧ юркышӧдӧн.", "Тіян тані вывті кӧдзыд.", "Зэв абу пельк енэжму.", "Кытысь ме вои, сэні…", "Помӧдз сійӧ эз висьтав.", "Сійӧс ӧд татчӧ нӧбӧдӧма сэк, кор дзоридзыс вӧлі кӧйдыс тусь на.", "Сійӧ немтор эз тӧдлы мукӧд муюгыдъяс йылысь.", "Дзик нинӧмла ылӧдчыны, тэнӧ кӧ зэв кокниа вермасны эрдӧдны? Мичныв падмыштліс, сэсся кыкысь кымын кызӧктіс, медым Дзоля принс кыліс асьсӧ сы водзын мыжаӧн:"], "p": 169}, {"t": "text", "c": ["— А кӧні нӧ сайӧдыс?"], "p": 170}, {"t": "text", "c": ["— Ме кӧсйи ветлыны сыла, сӧмын эг вермы кольны тіянӧс помӧдз кывзытӧг."], "p": 171}, {"t": "text", "c": ["Сэки дзоридз пондіс кызны ёнджыка: мед принсӧс яндзимыс топӧдас!"], "p": 172}, {"t": "text", "c": ["Дзоля принс кӧть и радейтчис мича дзоридзӧ да рад вӧлі сылы кесъявны, век жӧ регыд лов пытшкас сылӧн чужис падъялӧм.", "Тыртӧм кывъяссӧ сійӧ имитліс сьӧлӧм дорас да недыр мысти кутіс кывны асьсӧ зэв шудтӧмӧн."], "p": 173}, {"t": "text", "c": ["— Весьшӧрӧ ме сійӧс кывзі, — эскӧдӧмӧн висьталіс меным ӧтчыд. — Некор оз ков кывзыны дзоридзьяслысь сёрнисӧ.", "Колӧ сӧмын видзӧдны на вылӧ да исавны налысь чӧскыд кӧрсӧ.", "Менам дзоридзӧй тыртіс зына кӧрнас жырйӧс дзоньнас, а ме эг куж таӧн нимкодясьны. Дай тайӧ сёрниясыс гыжъяс да тигръяс йылысь... Наысь эськӧ мем коліс нормыны, а ме скӧрми...", "Да нӧшта сійӧ восьтіс сьӧлӧмсӧ:"], "p": 174}, {"t": "text", "c": ["— Нинӧм ме сэки эг гӧгӧрволы!", "Колӧ эскыны оз кывъяслы, а вӧчӧмторъяслы.", "Сійӧ козьналіс ассьыс чӧскыд кӧрсӧ, олӧмӧс югзьӧдіс.", "Эз ков мем пышйыны.", "Этайӧ омӧлик мудеритчӧм да дзуг кывъяс сайсьыс мем коліс казявны мелілун.", "Дзоридзьяс сэтшӧм вежласьысьӧсь!", "Сӧмын ме вӧлі вывті том, ме эг на кужлы радейтны."], "p": 175}]}