{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "VІІІ", "p": 151}, {"t": "text", "c": ["— Радейтан кӧ дзоридзӧс, кутшӧм сэсся абу некӧні уна миллион кодзув вылын, тайӧ нин тырмымӧн: видзӧдан енэжас да кылан асьтӧ шуда мортӧн.", "И шуан аслыд: «Кӧнкӧ сэні олӧ менам дзоридзӧй...»", "Но сійӧс кӧ мегӧпиыс сёяс, лоас сэтшӧмтор, быттьӧкӧ став кодзулыс ӧти здукӧ кусас!", "И тайӧ, тэ ногӧн, абу тӧдчана!"], "p": 151}, {"t": "text", "c": ["Сійӧ эз нин вермы сёрнитны. Немвиччысьтӧг бӧрддзис.", "Пемдіс.", "Ме эновті уджӧс.", "И дӧнзьӧдана гайкаыс да мӧлӧтыс, горш косьмӧмӧй да кулӧмысь полӧмӧй юрысь петіс, вуніс.", "Кодзув вылын, енэжмуын, — миян енэжмуын, Му нимаын — бӧрдіс Дзоля принс, и колӧ вӧлі сійӧс такӧдны.", "Ме босьті сійӧс киам да понді баййӧдлыны. Ме висьталі сылы: «Тэнад радейтана дзоридзлы некод лёксӧ оз вӧч...", "Ме серпасала тэнад мегӧпиыдлы нырдом... серпасала тэнад дзоридзлы доръян кӧрт...».", "Ме эг тӧд мый нӧшта шуны. Ачымӧс кылі ӧшлӧпанӧн, дурк да кын мортӧн.", "Кыдзи чуксавны-корны, мед сійӧ кылас, кыдзи вӧтӧдны ме дорысь ылыстчысь ловсӧ?", "Сійӧ ӧд сэтшӧм гусятор кутысь да тӧдмавтӧм, тайӧ синваа муыс..."], "p": 152}, {"t": "text", "c": ["Зэв регыдӧн ме тӧдмалі бурджыка тайӧ дзоридзсӧ.", "Дзоля принслӧн енэжмуас век быдмылісны синмӧ шыбитчытӧм дзоридзьяс — сырйыс налӧн вӧлӧма этша, уна ин найӧ абу босьтлӧмаӧсь да некодӧс абу майшӧдлӧмаӧсь.", "Асывнас турун пиас дзоридзьяс воссьывлӧмны да рытъявылас пӧдласьлӧмны.", "А этайӧыс ӧтчыд быдмӧма код тӧдас кытысь лэбзьӧм кӧйдысысь, и Дзоля принс синсӧ эз вештыв ичӧтик петасысь, коді торъяліс став мукӧд вож да сіысь.", "А друг тайӧ баобаблӧн кутшӧмкӧ выль сикас?", "Сӧмын петасыс ӧдйӧ дугдіс нюжӧдчыны вывлань да сы помӧ быдмис гӧрддзым.", "Дзоля принс некор на эз аддзывлы татшӧм ыджыд гӧрддзымсӧ да водзвыв воис мӧвпӧ, мый аддзас шемӧсмӧдантор. А тӧдтӧм воысьыс, аслас турунвиж вежӧсторйӧ дзебсьӧмӧн век дасьтысис, век мичмӧдчис. Сійӧ тӧждысьӧмӧн бӧрйис рӧмъяс.", "Сійӧ мичмӧдчис тэрмасьтӧг, ӧти-мӧд бӧрся видлаліс ас вылас дзоридз сыръяс."], "p": 154}, {"t": "text", "c": ["Сійӧ эз кӧсйы петны лунъюгыдас лясьӧ моз, кутшӧмкӧ мак моз. Сійӧ кӧсйӧ вӧлі петкӧдчыны став мичлуннас дзирдалӧмӧн.", "Да, тайӧ вӧлі ок кутшӧм тшапитчысь дзирня!", "Гусяторъя татшӧм дасьтысьӧмыс нюжаліс лун бӧрся лун.", "И со ӧтчыд асывнас, сӧмын на шондіыс петӧма вӧлі, сыръясыс воссисны."], "p": 155}, {"t": "text", "c": ["И мичныв, коді сымда вын пуктӧма вӧлі тайӧ здук кежлас дасьтысьӧмӧ, очсалігмоз шуис:"], "p": 156}, {"t": "text", "c": ["— Ок, ме ӧдва садьми...", "Энӧ дивитӧй...", "Ме дзик на сынасьтӧм...", "Дзоля принс эз вермы кутны гажаа нимкодясьӧмсӧ:"], "p": 157}, {"t": "text", "c": ["— Кутшӧм ті мичасьыс-мичаӧсь!"], "p": 158}, {"t": "text", "c": ["— Да? Збыль-ӧ? — лӧня воча кыліс.", "— Да, казялӧй ӧтитор, ме чужи шондікӧд ӧттшӧтш."], "p": 159}, {"t": "text", "c": ["Дзоля принс, дерт, казявтӧг эз ов: шензьӧдана воысьыс ыджыд вежавидзӧмӧн ошйысьны оз вермы, сӧмын сійӧ вӧлі сэтшӧм мича, сьӧлӧм топӧдмӧн мича! — Ме серти, пуксис кад нуръясьыштны. Лоӧй бур сьӧлӧмаӧсь, тӧждысьӧй ме бӧрся...", "Дзоля принс зэв ёна шай-паймунліс, корсис лейка да киськаліс дзоридзсӧ ӧшмӧс ваӧн."], "p": 162}, {"t": "text", "c": ["Регыд лои гӧгӧрвоана, мый мичнылыс вылын ныра да дӧзмысь, да Дзоля принс дзикӧдз сыкӧд матайтчис.", "Дзоридзлӧн вӧлі нёль ем, да ӧтчыд сійӧ шуис принслы:"], "p": 163}, {"t": "text", "c": ["— Мед воласны тигръяс, ог пов ме налӧн ёсь гыжъясысь!"], "p": 164}, {"t": "text", "c": ["— Менам енэжмуын тигръяс абуӧсь, — паныд шуис Дзоля принс. — Да нӧшта ӧтитор — тигръяс турунсӧ оз сёйны."], "p": 165}, {"t": "text", "c": ["— Ме абу турун, — лӧня чӧвтіс дзоридз."], "p": 166}, {"t": "text", "c": ["— Прӧшша кора.", "— Ог, тигрысь ме ог пов, но ме вир ёна пола гурйыв ветлан тӧлысь.", "Эм-ӧ тіян сайӧд?"], "p": 167}, {"t": "text", "c": ["«Быдмӧг ачыс, а полӧ гурйыв ветлан тӧлысь... зэв тешкодь... — мӧвпыштіс Дзоля принс. — Кутшӧм сьӧкыд ӧбичаа тайӧ дзоридзыс»."], "p": 168}, {"t": "text", "c": ["— Рытыс пуксяс да вевттьӧй менӧ юркышӧдӧн.", "Тіян тані вывті кӧдзыд.", "Зэв абу пельк енэжму.", "Кытысь ме вои, сэні…", "Помӧдз сійӧ эз висьтав.", "Сійӧс ӧд татчӧ нӧбӧдӧма сэк, кор дзоридзыс вӧлі кӧйдыс тусь на.", "Сійӧ немтор эз тӧдлы мукӧд муюгыдъяс йылысь.", "Дзик нинӧмла ылӧдчыны, тэнӧ кӧ зэв кокниа вермасны эрдӧдны? Мичныв падмыштліс, сэсся кыкысь кымын кызӧктіс, медым Дзоля принс кыліс асьсӧ сы водзын мыжаӧн:"], "p": 169}, {"t": "text", "c": ["— А кӧні нӧ сайӧдыс?"], "p": 170}, {"t": "text", "c": ["— Ме кӧсйи ветлыны сыла, сӧмын эг вермы кольны тіянӧс помӧдз кывзытӧг."], "p": 171}, {"t": "text", "c": ["Сэки дзоридз пондіс кызны ёнджыка: мед принсӧс яндзимыс топӧдас!"], "p": 172}, {"t": "text", "c": ["Дзоля принс кӧть и радейтчис мича дзоридзӧ да рад вӧлі сылы кесъявны, век жӧ регыд лов пытшкас сылӧн чужис падъялӧм.", "Тыртӧм кывъяссӧ сійӧ имитліс сьӧлӧм дорас да недыр мысти кутіс кывны асьсӧ зэв шудтӧмӧн."], "p": 173}]}