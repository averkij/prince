{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "ІX", "p": 174}, {"t": "text", "c": ["— Весьшӧрӧ ме сійӧс кывзі, — эскӧдӧмӧн висьталіс меным ӧтчыд. — Некор оз ков кывзыны дзоридзьяслысь сёрнисӧ.", "Колӧ сӧмын видзӧдны на вылӧ да исавны налысь чӧскыд кӧрсӧ.", "Менам дзоридзӧй тыртіс зына кӧрнас жырйӧс дзоньнас, а ме эг куж таӧн нимкодясьны. Дай тайӧ сёрниясыс гыжъяс да тигръяс йылысь... Наысь эськӧ мем коліс нормыны, а ме скӧрми...", "Да нӧшта сійӧ восьтіс сьӧлӧмсӧ:"], "p": 174}, {"t": "text", "c": ["— Нинӧм ме сэки эг гӧгӧрволы!", "Колӧ эскыны оз кывъяслы, а вӧчӧмторъяслы.", "Сійӧ козьналіс ассьыс чӧскыд кӧрсӧ, олӧмӧс югзьӧдіс.", "Эз ков мем пышйыны.", "Этайӧ омӧлик мудеритчӧм да дзуг кывъяс сайсьыс мем коліс казявны мелілун.", "Дзоридзьяс сэтшӧм вежласьысьӧсь!", "Сӧмын ме вӧлі вывті том, ме эг на кужлы радейтны."], "p": 175}, {"t": "text", "c": ["Кыдзи ме гӧгӧрвои, принс шуӧма ветлыны-мунны ылі муясӧ лэбавлысь лэбачьяскӧд.", "Мунан асывнас сійӧ мукӧд лун дорысь зільӧмӧнджык пелькӧдӧма ассьыс енэжмусӧ.", "Лючки-бура весалӧма пӧсь вулканъяссӧ.", "Сылӧн вӧлӧма кык пӧсь вулкан.", "На вылын зэв лӧсьыд асывъяснас пӧсьӧдны асъя нурсӧ.", "Таысь кындзи, сылӧн вӧлӧма ӧти кусӧм кӧдзыд вулкан.", "Мӧвпыштӧма: гашкӧ мыйя на вермас лоны! Та понда весалӧма тшӧтш и кусӧм вулкансӧ.", "Кор найӧс бура-лючкиа весалан, вулканъяс сотчӧны лӧня, шытӧг, оз письтыны-сыркмунавны.", "Вулканлӧн письтӧмыс дзик сійӧ мый пач трубаын са сотчӧм. Дерт, ми, мувывса йӧз, вывті ичӧтӧсь да огӧ вермӧй весавны ассьыным вулканъясӧс.", "Та вӧсна найӧ и вӧчлӧны миянлы сымда лёктор."], "p": 177}, {"t": "text", "c": ["Сэсся гажтӧма аскыліг Дзоля принс нетшыштӧма баобабъяслысь бӧръя петасъяссӧ.", "Сійӧ чайтӧма, мый некор нин оз лок бӧр. Сӧмын сы асылӧ уджсьыс сьӧлӧмыс вӧвлытӧм ногӧн бурмӧма.", "А шемӧстана дзоридзсӧ бӧръяысь киськалігас да сійӧс юркышӧдӧн тупкигас принслӧн весиг синваыс доршасьӧма."], "p": 178}, {"t": "text", "c": ["— Бура олӧй, — шуӧма сійӧ. Мичныв абу вочавидзӧма."], "p": 180}, {"t": "text", "c": ["— Видза колянныд, — мӧдысь шуас Дзоля принс."], "p": 181}, {"t": "text", "c": ["Мичныв кызӧктӧма. Сӧмын абу кынмӧм вӧснаыс."], "p": 182}, {"t": "text", "c": ["— Ме вӧлі йӧюк, — шуӧма дзоридз вӧлисти.", "— Эн дивит менӧ. Ло шуда."], "p": 183}, {"t": "text", "c": ["Да некутшӧм кӧритан кывтӧг. Дзоля принс зэв ёна шензьӧма.", "Сійӧ джӧм сувтӧма, шай-паймунӧм да падмыштӧм, киас кляничаысь вӧчӧм колпака."], "p": 184}, {"t": "text", "c": ["— Да, да, ме радейта тэнӧ, — кыліс принс. — Ме мыжа сыысь, мый тэ тайӧс эн тӧд.", "Да тайӧ и абу тӧдчана."], "p": 185}, {"t": "text", "c": ["Но тэ вӧлін сэтшӧм йӧюк, ме кодь жӧ.", "Видлы лоны шудаӧн...", "Юркышӧдсӧ коль, сійӧ меным сэсся оз ковмы."], "p": 186}, {"t": "text", "c": ["— Но тӧлыс ӧд...", "— Абу нин ме сэтшӧм кынмалысь...", "Дай войся ыркыдыс лоас меным бур вылӧ.", "Ме ӧд — дзоридз."], "p": 187}]}