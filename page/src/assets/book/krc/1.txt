{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "І", "p": 3}, {"t": "text", "c": ["Манга алты жыл болгъанда, «Керти хапарла» деген китапда, адам аягъы басмагъан орманланы юслеринден жазылгъан жерде бир сейирлик сурат кёрген эдим. Ол суратда бир бек уллу жилян жыртхыч жаныуарны жутады.", "Ма былай:"], "p": 3}, {"t": "text", "c": ["Ол китапда айтылгъаннга кёре: «Буугъан жилян тутхан жаныуарын, чайнамай, саулай жутады. Андан сора, жутхан азыгъы къарынында эригинчи, сау жарым жылны къымылдамай жукълайды». Джунгли орманда боркъ-боркъ эте къайнагъан жашау акъылымы бийлеп, къолан карандашларым бла биринчи суратны ишледим. Ол №1 суратымды.", "Ишлегеним а ма бу суратды:"], "p": 6}, {"t": "text", "c": ["Сейирлик суратымы уллулагъа кёргюзтюп: «Къоркъмаймысыз?» – деп сорама."], "p": 8}, {"t": "text", "c": ["– Къалпакъны несинден къоркъурукъбуз? – дейдиле."], "p": 9}, {"t": "text", "c": ["Ол а къалпакъ тюйюлдю, арталлыда тюйюлдю.", "Ол буугъан жилянды, Пилни жутхан жилян.", "Уллулагъа ангылатыр ючюн, ол жилянны суратын ичинден ишлейме. Алайсыз ангыларыкъ тюйюлдюле.", "Ма суратым № 2:"], "p": 10}, {"t": "text", "c": ["Уллу адамла, мен жилянны не тышындан, не ичинден ишлегеними онгсунмадыла да, кёлюнгю географиягъа, историягъа, арифметикагъа, ариу жазгъаннга сал дедиле.", "Алай бла закий суратчы болур муратым алты жыллыгъымда юзюлдю. № 1 бла № 2 суратларым сансызлай къалгъанларыны хатасындан, таукеллик жюрегимден юркюп кетгенди.", "Уллу адамла кеслери бир заманда да бир затны да ангылаялмайдыла, сабийле уа уллулагъа акъыл юйретгенден безгендиле."], "p": 12}, {"t": "text", "c": ["Алайды да, башха усталыкъ сайларгъа жетгенде, лётчикге юйрендим.", "Дунияда мен учмагъан жер хазна къалмагъанды.", "Кертисин айтханда, географияны билгеними хайыры уллу эди.", "Кёз къыйырым бла бир къарагъанлай, Къытай бла Аризонаны бир бирден айыра билеме.", "Кечеги жолдан таймазгъа, ол усталыгъым аламат болушуучуду."], "p": 13}]}