{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "X", "p": 189}, {"t": "text", "c": ["– Жаныуарла, къурт-къумурсха...", "– Гёбелекле бла шуёхлукъ жюрютюрге сюе эсем, аланы къурт кезиулерине да тёзерге керекме.", "Аз ариучукъла тюйюлдюле ала. Сен узакъгъа кетсенг, манга ким келе-келе турлукъду?", "Уллу жаныуарладан а къоркъмайма. Менде да бардыла тырнакъла. Махтанмай, тели халаллыгъы бла тёрт да шинжисин кёргюзтдю.", "Дагъыда сёз къошду: – Созма быллай бир, таралтма!", "Кетерге тебирединг – ахшы жолгъа бар."], "p": 190}, {"t": "text", "c": ["Ёзден жашчыкъгъа жилямугъун кёргюзтюрге сюймей эди.", "Ол ма аллай ёхтем гюл эди..."], "p": 191}, {"t": "text", "c": ["Ёзден жашчыкъны планетасыны бек жууукъ къоншулары 325, 326, 327, 328, 329, 330 астероидледиле."], "p": 192}, {"t": "text", "c": ["Жолоучулукъну аладан башлагъанды: бир зат бла жубаныр ючюн да, бир жукъгъа тюзелир ючюн да."], "p": 193}, {"t": "text", "c": ["Биринчи астероидде патчах жашай эди: къып-къызыл къатапа тону, жагъасы – агъаз тери, олтургъаны – тахтада, алтын-кюмюш болмаса да – бийик тахтады."], "p": 194}, {"t": "text", "c": ["– А-ха, келдингми? Кёп сакълатдынг, кёп! – деп, тырман этди патчах."], "p": 195}, {"t": "text", "c": ["«Ол мени къайдан таныйды? – деп сейирсинди Ёзден жашчыкъ. – Ол мени биринчи кере кёреди!»", "Патчахла дуниягъа ат башындан къараучуларын Ёзден жашчыкъ билмей эди: ала кеслерине бойсунмагъан адам болмагъан сунадыла."], "p": 196}, {"t": "text", "c": ["– Берлакъ атла, игирек кёрлюгюбюз келеди, – деди патчах, кимге эсе да патчах болгъанына чексиз ёхтемлене."], "p": 197}, {"t": "text", "c": ["Ёзден жашчыкъ тёгерегине къарады да, чёгер жер тапмады – патчахны тон этеклери битеу планетасына жайылыпдыла.", "Жолоучулукъда арыгъанлыкъгъа, аягъы юсюне сюелгенлей турургъа тюшдю... жукъусу келип да эснеди."], "p": 198}, {"t": "text", "c": ["– Бизни аллыбызда эснеген адепсизликди, – деди патчах.", "– Биз санга эснер эркинлик бермейбиз."], "p": 199}, {"t": "text", "c": ["– Кечгинлик, – деди Ёзден жашчыкъ, уяла-уяла.", "– Жол узакъ эди, чырт жукъламагъанма...", "– Алай эсе уа, биз санга эснерге буюрабыз, – дегенди патчах, – не талай жылдан бери биз бир эснеген кёрмегенбиз.", "Бизге ол сейирлик окъунады.", "Алайды да, эсне!", "Алайды бизни буйругъубуз."], "p": 200}, {"t": "text", "c": ["– Жунчугъанма да... энди эснеялмайма... – деп къызарды Ёзден жашчыкъ."], "p": 201}, {"t": "text", "c": ["– Гм, гм... Алай эсе... Биз санга буюрабыз бирде эснерге, бирде... Патчах, андан ары айтырыгъын унутуп, бир кесек ачыуланаракъ кёрюндю."], "p": 202}, {"t": "text", "c": ["Патчахны ыразы этер ючюн, ауузуна къарап, сен айтхан деп турургъа керекди.", "Бойсунмазлыкъны унамаз эди. Аны планетасында кесинден башха патчах болмагъаны себепден, патчахланы патчахыды.", "Бир насыпха, ол халал эди, жумушакъ эди, толтурулмаз буйрукъланы бермей эди."], "p": 203}, {"t": "text", "c": ["«Мен кесими ийнаралыма: тенгиз къанатлы бол, чайка бол десем, ол а болалмаса, терслик анда тюйюлдю дей эди, мендеди»."], "p": 204}, {"t": "text", "c": ["– Манга олтурургъа жарарыкъмыды? – деп, арсар сорду Ёзден жашчыкъ."], "p": 205}, {"t": "text", "c": ["– Буюрама, олтур! – деди патчах, ол айтхылыкъ тонуну бир этегин артхаракъгъа ёхтем жыя."], "p": 206}, {"t": "text", "c": ["Ёзден жашчыкъ ангылаялмайды. Бу бурху планетачыкъны къалайында этилликди патчахлыкъ?"], "p": 207}, {"t": "text", "c": ["– Сизни уллулугъуз, – деп башлады ол, – сизге сорургъа боллукъмуду...", "– Буюрама, сор! – деди патчах, сорлугъун эшитирге ашыкъгъанча."], "p": 208}, {"t": "text", "c": ["– Сизни уллулугъуз... патчахлыкъ этген журтугъуз къайдады?"], "p": 209}, {"t": "text", "c": ["– Хар жерде, – деди патчах. – Хар жерде?"], "p": 211}, {"t": "text", "c": ["Патчах, къолун адепли узатып, кесини планетасын, бирси планеталаны, жулдузланы да кёргюзтдю."], "p": 212}, {"t": "text", "c": ["– Бары да сизникимиди? – деп, Ёзден жашчыкъ жангыдан сорду."], "p": 213}, {"t": "text", "c": ["– Хау, – деди патчах."], "p": 214}, {"t": "text", "c": ["Эшта да, битеу да дуниялагъа чексиз-мардасыз бийлик этген патчахды ол патчах."], "p": 215}, {"t": "text", "c": ["– Жулдузла уа сизни оноуугъузгъа сыйынамыдыла? – деп сейирсинди Ёзден жашчыкъ."], "p": 216}, {"t": "text", "c": ["– Айхайда, – деди патчах. – Жулдузланы къалай сюйсем да, алай айландырама.", "Оноуумдан чыкъгъанны унамайма."], "p": 217}, {"t": "text", "c": ["Нечик сукъланды патчахха Ёзден жашчыкъ, нечик сукъланды. Аны аллай кючю, аллай онгу болса эди! Ол нечик къууанырыкъ эди, кюн батханнга къарап, бир кюннге эки жыйырма бла тёрт кере угъай да, юч жыйырма бла он эки кере; сюйсе уа – жюз, эки жюз кере да. Шинтигин жеринден тепдирирге да керек тюйюл эди!", "Былайда ариу сагъышларына териле тургъанлай, кеси къоюп кетген планетасы эсине тюшдю да, энтта да мудах болду. Планетасына тансыгъы жунчугъанына таукеллик берди да, тиледи патчахдан:"], "p": 218}, {"t": "text", "c": ["– Кюн батханнга къарарыгъым келеди...", "Тилейме, бек тилейме, манга бир хатер этсегиз эди, кюннге батар буйрукъ беригиз...", "– Мен бир ийнаралгъа буйрукъ берсем, гёбелек кибик, бир гокка хансдан бирсиге учаргъа неда трагедия жазаргъа, неда тенгизде чабакъ болургъа, ийнарал а ол буйрукъну толтуралмаса, ким боллукъду терс: олму, менми?"], "p": 219}, {"t": "text", "c": ["– Сиз, сизни уллулугъуз, – деди арсарсыз Ёзден жашчыкъ."], "p": 220}, {"t": "text", "c": ["– Тюппетюз айтаса, – деди патчах. – Хар неге да аны къолундан келгенни буюрургъа керекди. Ёгюзге да тартханы чакълы бир жюклейдиле.", "Оноуну тюз магъанасы болургъа керекди.", "Халкъынга къаядан секирирге буюрсанг, жанынгдан сюйген халкъынг ол къаядан кесинги секиртир.", "Мени хар буйругъуму тындырыргъа борчлудула, мени магъаналы буйрукъларымда тындырылмазлыгъы жокъду."], "p": 221}, {"t": "text", "c": ["– Кюнню батарыгъына уа не оноу? – деп эсгертди Ёзден жашчыкъ. Бир затны бир сорса, ол соргъанына тюз жууап тапхынчы тынчлыкъ да тапмагъанды."], "p": 222}, {"t": "text", "c": ["– Сени ючюн кюнню да батдырырма.", "Кюнню батарыгъына буйрукъ берирме.", "Алай буйрукъ берирден алгъа кёп затны тергерге керекди, патчахны акъылманлыгъы аламат тергеуледеди. Хар тергеуню кесини заманы барды."], "p": 223}, {"t": "text", "c": ["– Кюнню батдырыр заманынгы къачаннга тергейсе? Къачан батарыкъды кюн?"], "p": 224}, {"t": "text", "c": ["– Гм, гм, – деди патчах, къалын рузламаны чапыракъларын бирембирем аудура. – Кюнню батдырлыкъма... гм... гм... бюгюн батдырлыкъма, ингирде, эки жыйырма минут сегизге ишлеп."], "p": 225}, {"t": "text", "c": ["Ёзден жашчыкъ эснеди.", "Сюйген заманынгда кюн батханны кёрюр амал болмагъаны бек осалды!", "Кертисин айтханда, ол энди эриге да башлагъанды."], "p": 226}, {"t": "text", "c": ["– Кете барайым, – деди патчахха. – Мени мында этер ишим къалмагъанды."], "p": 227}, {"t": "text", "c": ["– Кетме, къал мында! – деди патчах. Ол бек ёхтемленип эди, «жамауатым» дерге бир адам тапханына, андан да айырылып, къурлай къалыргъа сюймейди. – Къал мында, мени ёзюрюм болурса, сюйсенг а – министр."], "p": 228}, {"t": "text", "c": ["– Министр неге?"], "p": 229}, {"t": "text", "c": ["– Гм... юстициягъа – тёреге."], "p": 230}, {"t": "text", "c": ["– Мында киши жокъду. Кимни жойдурлукъса?"], "p": 231}, {"t": "text", "c": ["– Къармай кетсек, табылыр, – деди патчах. – Мен алыкъа битеу журтума айланып, къарап бошамагъанма.", "Мен бек къарт болгъанма, жаяулай жюрюген къыйынды, жюрюялсам да, патчахха ушагъыусузду, файтон бла айланырча уа жер жокъду. Ёзден жашчыкъ ийилди да, планетаны бирси жанына энтта бир къарады. – Мен къарадым! – деди ёзденчик. – Анда да киши жокъду."], "p": 233}, {"t": "text", "c": ["– Алай эсе, кесинг кесинге соруу эт, – деди патчах.", "– Бек къыйын олду.", "Башхалагъа соруу этгенден эсе, кесинге соруу этген кёп да къыйынды. Кесинг кесинги аямай, къаты соруу эталсанг, акъылман болгъанынгы шартыды."], "p": 234}, {"t": "text", "c": ["– Кесим кесиме сорууну къайда да эталлыкъма, – деди Ёзден жашчыкъ, – аны ючюн мында къалгъанны магъанасы жокъду."], "p": 235}, {"t": "text", "c": ["– Гм, гм... – деди патчах.", "– Мени планетамда бир къарт чычхан жашай болур дейме, гылыу чычхан.", "Кече сыйын шыхырдагъанын эшитеме.", "Сен ол къарт гылыугъа этер эдинг соруу. Бир-бирледе аны асмакъгъа асаргъа чыгъарыр эдинг оноу.", "Аны жаны сени къолунгда боллукъду. Аны ючюн алгъын чыгъаргъан оноуунгу кесинг бузарса да, жазыкъсыннган оноу чыгъарырса. Ол бизде жангызды, аны къалай жоюп къоярбыз, ол къарт гылыуну аяргъа керекди."], "p": 236}, {"t": "text", "c": ["– Мен сюймейме асмакъгъа асаргъа да, асмакъгъа асылыргъа да, – деди Ёзден жашчыкъ. – Мен кетдим, жолум узакъды, заманым да жокъду."], "p": 237}, {"t": "text", "c": ["– Угъай, кетмейсе, – деди патчах."], "p": 238}, {"t": "text", "c": ["Ёзден жашчыкъ, кетерге атланып тургъанлай, патчахны жанына тиерге болмады."], "p": 239}, {"t": "text", "c": ["– Сизни уллулугъуз берген буйрукъну мен мычымай толтурур ючюн, – деди Ёзден жашчыкъ, – акъыллы оноу этсегиз ушагъыулуду.", "Сёз ючюн: «Мычымайын ахшы жолгъа бар», – десегиз.", "Мени сартын, ол оноугъа байтамал тап кезиудю..."], "p": 240}, {"t": "text", "c": ["Патчах бир сёз да айтмай тынгылайды. Ёзден жашчыкъ, таукел билалмай, бир кесек турду, терен ахтынды да жолуна тебиреди."], "p": 241}, {"t": "text", "c": ["– Келечи этип жибереме, – деп, патчах аны ызындан къычырды."], "p": 242}]}