{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XІ", "p": 243}, {"t": "text", "c": ["Ол кезиуде патчахны сыфатын кёрген, аны буйругъуна онгсунмазгъа базынмаз эди."], "p": 243}, {"t": "text", "c": ["«Къужур халкъдыла бу уллула», – деди кеси кесине Ёзден жашчыкъ, узакъ жолну къората."], "p": 244}, {"t": "text", "c": ["Экинчи планетада зынттыу жашайды."], "p": 246}, {"t": "text", "c": ["– О, ма келди да къалды, мени эркелетирик келди! – деп къычырды ол зынттыу, Ёзден жашчыкъны узакъдан окъуна кёргенлей."], "p": 247}, {"t": "text", "c": ["Зынттыу махтанчакъла кеслерин дунияны тутуругъу сунуп, жамауат да алагъа асыры къууаннгандан чаби-чаби этип турургъа борчлу сунадыла. – Кюн ахшы болсун! – деди Ёзден жашчыкъ. – Къалпагъынг бир сейирликди."], "p": 249}, {"t": "text", "c": ["– Баш къакъгъан заманда керекди, – деп ангылатды зынттыу.", "– Мени бла саламлашсала, мен бу къалпакъны тешип, баш ийип ышарама.", "Не медет, бери келген да жокъ, мени бла саламлашхан да жокъ."], "p": 250}, {"t": "text", "c": ["– Эшта да? – деп сейирсинди Ёзден жашчыкъ. Ол бир жукъ да ангыламады."], "p": 251}, {"t": "text", "c": ["– Къол аязларынгы бир бирге къагъып, чаби-чаби этчи, – деди анга зынттыу."], "p": 252}, {"t": "text", "c": ["Ёзден жашчыкъ чаби-чаби этди.", "Зынттыу къалпагъын ёргерек кётюрдю, башын хурметли чайкъады."], "p": 253}, {"t": "text", "c": ["«Ол къарт патчахдан эсе, мында мажалыракъды», – деген оюм Ёзден жашчыкъны эсине келди. Энтта да чаби-чаби этди. Зынттыу да энтта да къалпагъын ёргерек кётюрдю, башын хурметли чайкъады."], "p": 254}, {"t": "text", "c": ["Бу, чабичаби эте, къарс къагъа, ол къалпагъын ёргерек кётюре, башын хурметли чайкъай, бир беш минут чакълы саламлашдыла да, Ёзден жашчыкъ эрикди. – Къалпакъны тюшюрюр ючюн а, не этерге керекди? – деп сорду жашчыкъ."], "p": 256}, {"t": "text", "c": ["Зынттыу эшитмеди.", "Кеслерин сымарлагъан адамла махтаудан башха сёзлеге сангыраудула. – Сен мени керти да кёлюнг бла сюйюнюп эркелетемисе? – деп сорду Ёзден жашчыкъгъа."], "p": 258}, {"t": "text", "c": ["– Ол къалайды – сюйюнюп эркелетген?"], "p": 259}, {"t": "text", "c": ["– Ол а – бу планетада мен хар кимден да чырайлыма, мен хар кимден да тизгинлиме, хар кимден да байма мен, акъыллы да менме."], "p": 260}, {"t": "text", "c": ["– Да сени планетангда сенден башха адам жокъду!"], "p": 261}, {"t": "text", "c": ["– Сен мени махта, къууаннганча эт, мен ыразы болурма. Сени аны ючюн ненг къорайды!"], "p": 262}, {"t": "text", "c": ["– Къууаннганма, махтайма, – деди да Ёзден жашчыкъ, инбашларын аз жыйыра, – андана санга не къыймат?"], "p": 263}]}