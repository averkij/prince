{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XІІ", "p": 264}, {"t": "text", "c": ["Алай бла, ол зынттыудан къачды да кетди."], "p": 264}, {"t": "text", "c": ["«Къужур халкъдыла бу уллула», – деди кеси кесине Ёзден жашчыкъ, узакъ жолну андан ары къората."], "p": 265}, {"t": "text", "c": ["Ючюнчю планетада ичгичи жашай эди.", "Ёзден жашчыкъ анда кёп мычымады, алайда жюреги уллу къууанмады."], "p": 267}, {"t": "text", "c": ["Ёзден жашчыкъ бу планетагъа келгенинде, ичгичи киши, къара тынгылауну басып, тюрлю-тюрлю шешаладан тизилген аскерлеге аралып тура эди. – Неди бу этгенинг? – деп сорду Ёзден жашчыкъ."], "p": 269}, {"t": "text", "c": ["– Ичеме, – деди мугурайгъан ичгичи."], "p": 270}, {"t": "text", "c": ["– Нек?"], "p": 271}, {"t": "text", "c": ["– Унутур ючюн. – Нени унутур ючюн? – деп, ичгичиге жаны ауруп сорду Ёзден жашчыкъ."], "p": 273}, {"t": "text", "c": ["– Ыйлыкъгъанымы унутургъа, – деди да, баштёбен болду ичгичи киши."], "p": 274}, {"t": "text", "c": ["– Неден ыйлыгъаса? – деп сорду Ёзден жашчыкъ, ол жазыкъгъа болушур дыгалас эте."], "p": 275}, {"t": "text", "c": ["– Ичгениме ыйлыгъама! – деп ангылатды ичгичи, андан сора ауузундан сёз чыгъарыргъа онгсунмады."], "p": 276}]}