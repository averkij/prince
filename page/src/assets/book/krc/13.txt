{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XІІІ", "p": 277}, {"t": "text", "c": ["Ёзден жашчыкъ алайдан жунчуп, абызырап кетген эди. «Къужур халкъдыла бу уллула», – деди кеси кесине Ёзден жашчыкъ, узакъ жолну андан да ары къората."], "p": 278}, {"t": "text", "c": ["Тёртюнчю планета иш кёллю адамныкъыды.", "Ёзден жашчыкъ келгенде, башын кётюрюп къараргъа да тапмагъанды заман."], "p": 280}, {"t": "text", "c": ["– Иш къолай болсун! – деди Ёзден жашчыкъ.", "– Тютюнюгюз ёчюлюпдю."], "p": 281}, {"t": "text", "c": ["– Юч бла эки – беш.", "Беш бла жети – онеки.", "Онеки бла юч – онбеш.", "Сау бол.", "Онбеш бла жети – жыйырма эки.", "Жыйырма эки бла алты – жыйырма сегиз.", "Сирнек тартыргъа бошамайма.", "Жыйырма алты бла беш – отуз бир.", "Уф!", "Алай бла, барысы да, беш жюз бир миллион алты жюз жыйырма эки минг жети жюз отуз бир."], "p": 282}, {"t": "text", "c": ["– Беш жюз миллион неди?"], "p": 283}, {"t": "text", "c": ["– Э? Энтта да мындамыса?", "Беш жюз миллион... Неди?.. Билмейме...", "Ишим асыры кёпден, башымы къашыр заманым жокъду! Гыр-гыр этер кибик, ойнай-ойнай турмайма!", "Эки бла беш – жети...", "– Беш жюз миллион неди? – деп, дагъыда сорду Ёзден жашчыкъ. Бир затны бир сорса, анга жууабын тапхынчы тынар къылыгъы жокъду."], "p": 284}, {"t": "text", "c": ["Иш кёллю адам башын кётюрдю."], "p": 285}, {"t": "text", "c": ["– Эки жыйырма бла он тёрт жыл жашайма бу планетада, андан бери мени жаланда юч кере чырмагъандыла.", "Биринчи кере, жыйырма бла эки жыл мындан алда, къайдан палахха чыкъгъан эсе да, бери бир дуу-дуу къамыжакъ учуп келгенди.", "Ол алай дууулдады, алай дууулдады... мен ол заманда къошхан чотда тёрт халат этген эдим.", "Экинчи кере, онбир жыл мындан алда, жел аурууум къозгъалгъанды.", "Ишим, жашауум да – олтургъанлай тургъаным ючюн.", "Айланып турургъа, жюрюй-жюрюй турургъа заман жокъду. Мен иш кёллю адамма. Ючюнчю кере... ма бу!", "Алай бла, барысы да беш жюз миллион...", "– Беш жюз миллион неди?"], "p": 286}, {"t": "text", "c": ["Иш кёллю адам бу сабийни жууабын къайтаргъынчы, тынчлыкъ тапмазлыгъын ангылагъанды."], "p": 287}, {"t": "text", "c": ["– Беш жюз миллион гитче затчыкъла, бир-бирде хауада кёрюнюучюле."], "p": 288}, {"t": "text", "c": ["– Чибинле?"], "p": 289}, {"t": "text", "c": ["– Угъай-угъай, былай бир гитчечикле, жылтырауукъла."], "p": 290}, {"t": "text", "c": ["– Бал чибинле?"], "p": 291}, {"t": "text", "c": ["– Угъай-угъай. Былай бир гитчечикле, алтынчыкъла, алагъа къарагъан телилени акъылчыкълары толмаз муратладан толуп къаладыла.", "Мен а иш кёллю адамма. Телисине аралып турур амалым жокъду."], "p": 292}, {"t": "text", "c": ["– Жулдузла?"], "p": 293}, {"t": "text", "c": ["– Хау-хау. Жулдузла."], "p": 294}, {"t": "text", "c": ["– Беш жюз миллион жулдуз? Сен аланы уа не этесе?"], "p": 295}, {"t": "text", "c": ["– Беш жюз бир миллион алты жюз жыйырма эки минг жети жюз отуз бир.", "Мен иш кёллю адамма. Жик-жигине дери тергерге керекме."], "p": 296}, {"t": "text", "c": ["– Сен ол жулдузланы барысын да не этесе?"], "p": 297}, {"t": "text", "c": ["– Къалай не этесе? – Хау. Не этсе?"], "p": 299}, {"t": "text", "c": ["– Бир жукъ да этмейме. Ала менидиле."], "p": 300}, {"t": "text", "c": ["– Жулдузла сенимидиле? – Хау."], "p": 302}, {"t": "text", "c": ["– Да мен патчахны кёргенме, ол...", "– Патчахла мюлк жюрютмейдиле.", "Ала билген – патчахлыкъ.", "Аны иши арталлыда башхады."], "p": 303}, {"t": "text", "c": ["– Жулдузла санга неге керекдиле?"], "p": 304}, {"t": "text", "c": ["– Бай болургъа."], "p": 305}, {"t": "text", "c": ["– Байлыкъ неге керекди?"], "p": 306}, {"t": "text", "c": ["– Жангы ачылгъан жулдузланы сатып алыргъа."], "p": 307}, {"t": "text", "c": ["«Муну тергеую ол ичгичиге ушайды», – деп ойлады Ёзден жашчыкъ."], "p": 308}, {"t": "text", "c": ["Соргъанын а тохтатмады:"], "p": 309}, {"t": "text", "c": ["– Жулдузланы барамталаргъа жараймыды?"], "p": 310}, {"t": "text", "c": ["– Жулдузла кимнидиле? – деп, мурулдап сорду ол иш кёллю."], "p": 311}, {"t": "text", "c": ["– Билмейме.", "Кишини да угъай."], "p": 312}, {"t": "text", "c": ["– Алай эсе уа, меникиледиле. Аланы къолгъа этерге биринчи мени эсиме тюшгенди."], "p": 313}, {"t": "text", "c": ["– Алай а жараймыды?"], "p": 314}, {"t": "text", "c": ["– Айхайда.", "Сен бир налмас тапхан эсенг, аны уа иеси жокъ эсе, ол сеникиди. Сен бир айрыкам тапхан эсенг, аны да иеси жокъ эсе, ол да сеникиди. Сени эсинге бир аламат, тамаша оюм келген эсе, ол санга келгенди, анга патент аласа да, ол да сеникиди.", "Жулдузла менидиле, манга дери аланы ууучларгъа кишини эсине тюшмегенди."], "p": 315}, {"t": "text", "c": ["– Тюзлюк бла алайды, – деди Ёзден жашчыкъ.", "– Сен а аланы неге жаратаса?"], "p": 316}, {"t": "text", "c": ["– Оноуларын этеме, – деди иш кёллю.", "– Санайма, жокълайма, дагъыда санайма.", "Ол бек къыйынды.", "Алай мен иш кёллю адамма."], "p": 317}, {"t": "text", "c": ["Алай ол таурухла Ёзден жашчыкъны къандырмадыла:"], "p": 318}, {"t": "text", "c": ["– Мени чилле жаулугъум бар эсе, мен ол къол жаулукъну боюнума къысып, биргеме алып кетерге боллукъма, – деди ол. – Мени гокка хансым бар эсе, мен аны юзюп, биргеме алып кетерге боллукъма.", "Сен а жулдузланы биргенге жюрюталлыкъ тюйюлсе!"], "p": 319}, {"t": "text", "c": ["– Мен а аланы банкда сакъласам а?"], "p": 320}, {"t": "text", "c": ["– Ол дегенинг? Къалай?!"], "p": 321}, {"t": "text", "c": ["– Ма алай: ненча жулдузум болгъанны санайма, къагъытха жазама. Ол къагъытны уа кюбюрге салама да, киритин этеме."], "p": 322}, {"t": "text", "c": ["– Ол тамаммыды?"], "p": 323}, {"t": "text", "c": ["– Эшта да."], "p": 324}, {"t": "text", "c": ["«Сейирди! – деп, ойлады Ёзден жашчыкъ, – аламат окъунады»."], "p": 325}, {"t": "text", "c": ["Аламат дегенликге, оноуунга сыйынмазлыкъ мюлкюнг да мюлкмюдю? Мюлкню, байлыкъны Ёзден жашчыкъ кесича ангылай эди, уллуланы тергеулерине ушатмай."], "p": 326}]}