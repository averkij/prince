{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XV", "p": 363}, {"t": "text", "c": ["«Ма, адам десенг – адам, – деди, кетип бара, Ёзден жашчыкъ кеси кесине. Аллай керти адам бла патчах да, зынттыу да, ичгичи да, иш кёлю да тенгсинирге бюсюремез эдиле.", "Баям, ол алагъа ушамагъаны ючюн, жангыз кесини къайгъысын этмегени ючюн». Ёзден жашчыкъ ахтынды."], "p": 363}, {"t": "text", "c": ["«Аны бла шуёх болсам эди, – деп да ойлады. – Алай чыракъчыны планетасы бек гитчечикди, бурхучукъду.", "Анда экеуленнге жер жокъду...»", "Ол аламат планетачыкъны артыкъда нек жаратханын кеси кесине сездирирге да базынмайды: анда, жыйырма бла тёрт сагъатха кюнню батханына къарап, ингир алагъа бир минг бла тёрт жюз бла эки жыйырма кере сюйюнюрге боллукъду!"], "p": 364}, {"t": "text", "c": ["Алтынчы планета бешинчиден он кере абаданды.", "Къалын китапланы жазыучу бир акъсакъал аппа анда жашайды."], "p": 366}, {"t": "text", "c": ["– Хош кел, хош кел!", "Ма бир жолоучу да келди, – деп, Ёзден жашчыкъны кёргенлей, жарыкъ сёлешди. Ёзден жашчыкъ солуу алыргъа, стол юсюне чёкдю. Ол не къадар жол къыдыргъанды!"], "p": 368}, {"t": "text", "c": ["– Сен къайдан чыкъдынг? – деп сейирсинди аппа."], "p": 369}, {"t": "text", "c": ["– Бу ахырзаман уллу китап неди?", "Сен мында не этесе? – деп сорду Ёзден жашчыкъ."], "p": 370}, {"t": "text", "c": ["– Мен географма, – деди аппа."], "p": 371}, {"t": "text", "c": ["– Географ неди?"], "p": 372}, {"t": "text", "c": ["– Алим – Жер жюзюнде тенгизле, баргъан суула, къалала, таула, къум аулакъла къайда болгъанларын билген алимди."], "p": 373}, {"t": "text", "c": ["– Не сейирликди! – деди Ёзден жашчыкъ.", "– Ма бу ишди, чынтты иш! Географны планетасына тюрслеп къарады. Ол бир заманда да кёрмегенди быллай къудуретли, сюйдюмлю планетаны."], "p": 375}, {"t": "text", "c": ["– Сени планетанг бек ариуду, – деди ол. – Сизде тенгизле уа бармыдыла?"], "p": 376}, {"t": "text", "c": ["– Мен аны билмейме, – деди географ."], "p": 377}, {"t": "text", "c": ["– О-о-о, – деди Ёзден жашчыкъ, жарсыулу созуп.", "– Таула уа бармыдыла?"], "p": 378}, {"t": "text", "c": ["– Билмейме, – деди географ."], "p": 379}, {"t": "text", "c": ["– Шахарла, къалала, къутуруп баргъан суула, къум аулакъла?"], "p": 380}, {"t": "text", "c": ["– Мен аланы да билмейме."], "p": 381}, {"t": "text", "c": ["– Да сен географса да!"], "p": 382}, {"t": "text", "c": ["– Тюппе-тюз айтаса, – деди географ. – Мен географма, жолоучу тюйюлме.", "Манга жолоучула бек керекдиле, ала уа жетишмейдиле.", "Географла шахарланы, тауланы, сууланы, тенгизлени, къумланы санауларын жюрютмейдиле.", "Географ – асыры магъаналы адамды, жортууулда айланыргъа заманы жокъду.", "Ол отоуундан тышына чыкъмайды. Географ жолоучулагъа къонакъбай болады да, аланы хапарларын жазады.", "Аладан бирлери магъаналы хапар айтса, ол жолоучу керти адам болгъанын бла къалгъанын географ тюз билирге керекди."], "p": 383}, {"t": "text", "c": ["– Нек?"], "p": 384}, {"t": "text", "c": ["– Да ол жолоучу ётюрюк айтса, география китапла да ётюрюк айтырыкъдыла.", "Аракъыдан артыгъыракъ уртлаучу адам болса, ол да бир палахды."], "p": 385}, {"t": "text", "c": ["– Нек?"], "p": 386}, {"t": "text", "c": ["– Ичгичи адамны сюзюлген кёзлери эки да, юч да кёредиле.", "Аллай адамны сёзюне ышанып, бир тау болгъан жерде географ эки да, юч да тауну белгилерге боллукъду."], "p": 387}, {"t": "text", "c": ["– Мен биреуленни таныйма – ол бек осал жолоучу боллукъ эди."], "p": 388}, {"t": "text", "c": ["– Осал да болур.", "Жолоучу тап адам болса да, аны айтханына да толу ийнаныргъа жарамайды."], "p": 389}, {"t": "text", "c": ["– Къалай ийнанаса? Барыпмы къарайса?"], "p": 390}, {"t": "text", "c": ["– Угъай-угъай.", "Ол асыры къыйынды.", "Жолоучу шагъатлыгъын кёргюзтюрге керекди.", "Сёз ючюн, ол бир уллу тауну тапхан эсе, ол таудан ташла келтирсин, уллу ташла."], "p": 391}, {"t": "text", "c": ["Географ сагъайды, сескенди:"], "p": 392}, {"t": "text", "c": ["– Сен кесинг да жолоучуса да! Сен узакъдан келгенсе!", "Хапар айт кесинги планетангдан, айт хапар! Географ къалын китапны ачды, карандашын да жютючюк къыйды.", "Жолоучуланы хапарларын алгъа карандаш бла жазадыла. Жолоучу айтхан хапарын шатык шартла бла бегитгенден сора, шакъы бла жазадыла. Адет алайды."], "p": 394}, {"t": "text", "c": ["– Тынгылайма, – деди географ."], "p": 395}, {"t": "text", "c": ["– Санга айтырча мени планетамда алай сейирлик затла жокъдула, – деди Ёзден жашчыкъ. – Мени анда хар затым да бек гитчечикди.", "Барды юч вулкан.", "Экиси сагъайыпдыла, бири уа эртте ёчюлгенди.", "Дагъыда аз тюрлю зат болмайды... сагъайып да къалыр.", "– Хата азданды, – деди географ да."], "p": 396}, {"t": "text", "c": ["– Аладан сора мени бир гюлюм барды."], "p": 397}, {"t": "text", "c": ["– Гокка хансланы жазмайбыз, – деди географ."], "p": 398}, {"t": "text", "c": ["– Нек?!", "Аладан ариу жокъду жукъ! – Гокка хансла эфемердиле."], "p": 400}, {"t": "text", "c": ["– «Эфемердиле» дегенинг неди?"], "p": 401}, {"t": "text", "c": ["– Географияны китаплары дунияда бек сыйлы китапладыла, – деп ангылатды географ.", "– Ала бир заманда да эски болмайдыла.", "Тау бир жерден башха жерге кёчмейди.", "Тенгизни сууу да къурумайды.", "Биз ёмюрлюк, тюрленмезлик затланы жазабыз."], "p": 402}, {"t": "text", "c": ["– Да ёчюлген вулкан жангырыргъа да боллукъду, – деп, Ёзден жашчыкъ географны сёзюн бёлдю.", "– «Эфемер» неди?"], "p": 403}, {"t": "text", "c": ["– Вулкан ёчюлдюмю, боркъулдаймы турады, бизге, географлагъа, аны башхалыгъы жокъду, – деди географ. – Тау таулай турады: жеринден тепмейди, тюрленмейди. – «Эфемердиле» дегенинг а неди? – деп, энтта да сорду Ёзден жашчыкъ, ол бир затны бир сорса, анга шатык жууап тапхынчы къамамайды."], "p": 405}, {"t": "text", "c": ["– Эфемер – терк къорарыкъ, кёп турмазлыкъ затды."], "p": 406}, {"t": "text", "c": ["– Мени гюлюм да кёп турмаймы къорарыкъды?"], "p": 407}, {"t": "text", "c": ["– Айхайда."], "p": 408}, {"t": "text", "c": ["«Мени ариукачыгъым, мени къууанчым ёмюрлюк тюйюлдю, – деди кеси кесине Ёзден жашчыкъ, – дунияда кесин къоруулар саууту заты да жокъду, жаланда ол тёрт шинжиси.", "Мен а аны къоюп кетгенме, ол а мени планетамда жаппа-жангызлай къалгъанды!»", "Гюлню кесин къоюп кетгенине Ёзден жашчыкъ биринчи кере сокъураннганды.", "Алай терк окъуна эсин жыйды, кишилик къайтды, таукел болду."], "p": 409}]}