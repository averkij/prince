{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XVІІ", "p": 416}, {"t": "text", "c": ["Былай бир жанындан къарагъанда, ол тамашадан кёзлеринг къанмазла.", "Аскер сатырла кибик, чыракъчыла жюрюшлерин, гыллыуларын бир заманда да бузмагъандыла. Балетде тепсегенле да алагъа сукъланыр эдиле.", "Жангы Зеландия бла Австралияны чыракъчылары сахнагъа биринчи чыгъадыла.", "Чыракъларын жандырып, жукъларгъа кетедиле.", "Аланы ызларындан кезиу Чын къыралны чыракъчыларындады. Кеслерини тепсеулерин тындырып, ала да жабыула артына ташаядыла.", "Энди кезиу Россейни бла Индияны чыракъчыларына жетеди. Аладан сора – Африка бла Европа.", "Аладан сора – Юг Америкада. Андан сора – Шимал Америка.", "Ала чырт бир заманда да жангылмагъандыла, кесине кезиу жетгинчи сахнагъа бири да чыкъмагъанды.", "Ол алай аламат эди, айтып айталмазча аламат!"], "p": 416}, {"t": "text", "c": ["Жаланда Жер жюзюню тёппесинде, шималны ортасында чыракъчы жылдан жангыз бир кере жандыргъанды. Юг полюсда да аны кибик биреулен бир жылгъа бир кере бир жандыргъанды, ол экиси тынч, къайгъысыз жашагъандыла: бир жылны ичинде кеслерини ишлерине жаланда экишер кере узалгъандыла."], "p": 417}, {"t": "text", "c": ["Айтхан хапарынгы татыуун магъаналы чыгъарыргъа тузун-мыстысын къурашдыра башласанг, сюйсенг-сюймесенг да, ётюрюкчюкле да аламат тап келишедиле.", "Чыракъчыланы юслеринден айта келип, кертиден бир кесек сёдегейирек кетгенме.", "Бизни планетабызны кеслери танымагъанла хапарыбызны терс ангыларгъа боллукъдула, аллай гурушхалыкъ барды.", "Жер юсюнде адамла кёп болгъанлыкъгъа, тарлыкъ сынамайдыла.", "Аланы – эки миллиард адамны – бирге жокку жыйып, ёре сюесенг, ала барысы да узунлугъу да, эни да жыйырмашар миль болгъан ёзенде эркин сыйынырыкъдыла.", "Сюйсегиз а, Шош океанны бир гитче айрыкамчыгъында сыйындырайым битеу да Жер жюзюнде жамауатны."], "p": 419}, {"t": "text", "c": ["Айхайда, абадан адамла сизге ийнанырыкъ тюйюлдюле.", "Ала кеслери бир бек кёп жер алгъан сунадыла."], "p": 420}, {"t": "text", "c": ["Ала кеслери кеслерин бир бек магъаналылагъа санайдыла, баобаб кибик.", "Сиз а, сабийле, аланы – абаданланы – кеслерине санатыгъыз, тергетигиз.", "Ала аны жаратырыкъдыла, жанлары-тинлери – тергеген.", "Сиз а заманыгъызны ол арифметикагъа бёлмегиз. Аны кереги жокъду.", "Сиз манга алайсызда ийнанасыз."], "p": 421}, {"t": "text", "c": ["Алайды да, Жерге тюшгенлей, бир жан-жаныуар да кёрмей, бек сейирсинди.", "Жангылып, ажашып кетип, не эсе да бир башха планетагъа къоннган окъуна суннганды. Ёзден жашчыкъ терен сагъышха кирип тургъанлай, юзмезде ай жарыкъны тюрсюнюне ушагъан бир тогъайчыкъ къымылдады."], "p": 422}, {"t": "text", "c": ["– Ингир ахшы болсун! – деди нек эсе да Ёзден жашчыкъ."], "p": 423}, {"t": "text", "c": ["– Ахшылыкъ кёр! – деди жилян да."], "p": 424}, {"t": "text", "c": ["– Мен къайсы планетагъа тюшгенме?"], "p": 425}, {"t": "text", "c": ["– Жерге, – деди жилян. – Африкагъа."], "p": 426}, {"t": "text", "c": ["– Алай эсе, Жерде адамла жашамаймыдыла? – Бу къум аулакъды. Къумлада жашамайдыла.", "Жер а уллуду."], "p": 428}, {"t": "text", "c": ["Ёзден жашчыкъ ташха олтурду да, кёзлерин кёкге кётюрдю."], "p": 429}, {"t": "text", "c": ["– Жулдузла нек жылтырагъанларын билсем эди, – деди сагъышлы;: – баям, эртте-кеч болса да, хар ким кесини жулдузун жокълай турургъа жана болурла.", "Къарачы, майна анда болургъа керекди мени планетам, тюз бизни башыбызда...", "Кёзге урунмайды. Нечик узакъды анга дери, нечик узакъды!"], "p": 430}, {"t": "text", "c": ["– Ариу планета болур, – деди жилян.", "– Сен а мында, бу Жерде, не этериксе?"], "p": 431}, {"t": "text", "c": ["– Мен кесими гюлюм бла сёз болуп кетгенме, – деди, жашырмай, Ёзден жашчыкъ."], "p": 432}, {"t": "text", "c": ["– Алай эсе уа...", "Экиси да шош болдула."], "p": 433}, {"t": "text", "c": ["– Адамла уа къайдадыла? – деп Ёзден жашчыкъ, шошлукъну бузуп, сёлешип башлады.", "– Къум аулакъда жангызлыкъны сынайса...", "– Жангызлыкъны адамланы араларында да сынарса, – деп эслетди жилян."], "p": 435}, {"t": "text", "c": ["– Сен сейирлик жанса, – деди ол. – Бармакъдан базыкъ тюйюлсе...", "– Кючюм а патчахны бармагъындан да онглуду, – деп жууап этди жилян."], "p": 436}, {"t": "text", "c": ["Ёзден жашчыкъ ышарды."], "p": 437}, {"t": "text", "c": ["– Сен патчахны бармагъындан кючлю къалай болурса? Аякъларынг окъуна жокъдула. Жортууулгъа окъуна атланаллыкъ тюйюлсе...", "– Не уллу кеме элтгенден да узакъгъа элталлыкъма мен сени, – деди да жилян, Ёзден жашчыкъны инчигини тёгерегине кюмюш билезик кибик чулгъанды. – Мен хар тийгеними топуракъгъа къайтарама, топуракъдан жаратылгъан топуракъ болады, – деди ол. – Сен а тазаса, кесинг да жулдуздан келгенсе, кёкден тюшгенсе...", "Ёзден жашчыкъ сёз къайтармады."], "p": 440}, {"t": "text", "c": ["– Жаным ауруйду санга, – деди дагъыда жилян. – Сен бу къаты Жерде, состар таш кибик Жерде, бир жиликсиз жанса, къарыусузса.", "Планетангы къоюп кетгенинге сокъуранып, жанынгдан тойгъан кюнюнгде мен санга болушаллыкъма.", "Мен болушхан...", "– Ангыладым, – деди Ёзден жашчыкъ.", "– Алай сен хар заманда элберле бла нек сёлешесе?"], "p": 441}]}