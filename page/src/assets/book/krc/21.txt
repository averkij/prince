{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XXІ", "p": 470}, {"t": "text", "c": ["Кёлю сынды, кесинден насыпсыз мискин болмагъан кибик кёрюндю.", "Аны гоккачыгъы айтханнга кёре, аны кибик битеу гъаршда да жокъ эди.", "Былайда уа, жангыз бир бахчада окъуна, тюз аны кибик, беш минг гюл ёседи!"], "p": 470}, {"t": "text", "c": ["«Быланы кёрсе, аз къозумаз эди! – деп ойлады Ёзден жашчыкъ. – Манга кюлкюлю кёрюнмез ючюн, халек жётел этип, бууала къысханча этип, ёле тургъанча этип, дыгалас этер эди.", "Мен а аны жизелигине гузаба этип айланыр эдим, ауругъаннга къарагъанча, алай болмаса, мени да ыспассыз этер ючюн, ол керти да ёллюк эди...»", "Артда уа былай сагъыш этди: «Мен а, битеу да дуниялада менден насыплы болмагъан сунуп, бир бош гюлге ёхтемленип тургъанма.", "Битеу мюлкюм: бир бош гюл, тобугъуму бийиклиги юч вулкан, аланы да бири ёчюлюп, энди хазна къозгъалмазча ёчюлюп... да сора мен не тюрлю ёзденме...»", "Ёзден жашчыкъ кырдыкга аууп жиляды."], "p": 471}, {"t": "text", "c": ["Ма ол кезиуде алайгъа Тюлкю келеди."], "p": 473}, {"t": "text", "c": ["– Эсенлик, – деп саламлашды Тюлкю."], "p": 474}, {"t": "text", "c": ["– Эсенлик, – деп, саламын къайтарды Ёзден жашчыкъ. Тёгерекге къарады, жукъ кёрмеди."], "p": 475}, {"t": "text", "c": ["– Мен мындама, – деп эшитилди ауаз. – Алма терекни тюбюнде...", "– Кимсе сен? – деп сорду Ёзден жашчыкъ.", "– Нечик ариуса сен!"], "p": 476}, {"t": "text", "c": ["– Мен Тюлкюме, – деди Тюлкю."], "p": 477}, {"t": "text", "c": ["– Мени бла бир кесек ойна, – деп тиледи Ёзден жашчыкъ.", "– Къайгъымы чачар эдинг...", "– Мен сени бла ойнаяллыкъ тюйюлме, – деди Тюлкю. – Мен юйюрсюнмегенме, кийикме."], "p": 478}, {"t": "text", "c": ["– Ах, кечгинлик, – деди Ёзден жашчыкъ."], "p": 479}, {"t": "text", "c": ["Бир кесек сагъыш этип сорду:"], "p": 480}, {"t": "text", "c": ["– Ол а къалайды – юйюрсюндюрген?"], "p": 481}, {"t": "text", "c": ["– Сен бу тийреден болмазса, – деп эследи Тюлкю. – Сен мында не излейсе?"], "p": 482}, {"t": "text", "c": ["– Адамланы излейме, – деди Ёзден жашчыкъ. – Ол а къалайды – юйюрсюндюрген?"], "p": 483}, {"t": "text", "c": ["– Адамланы ушкоклары барды, ала уугъа жюрюйдюле.", "Ол бек тынгысызлыкъды! Тауукъла да жаядыла."], "p": 484}, {"t": "text", "c": ["Бир игиликлери олду.", "Сен тауукъламы излейсе?"], "p": 485}, {"t": "text", "c": ["– Угъай, – деди Ёзден жашчыкъ, – Мен шуёхла излейме.", "Ол а къалайды – юйюрсюндюрген?"], "p": 486}, {"t": "text", "c": ["– Ол унутула баргъан магъанады, – деди Тюлкю.", "– Байламлыкъ къурагъаннга алай айтадыла."], "p": 487}, {"t": "text", "c": ["– Байламлыкъ?"], "p": 488}, {"t": "text", "c": ["– Тюппе-тюз ма алай, – деди Тюлкю.", "– Сен манга алыкъа бош бир гитче жашчыкъса, тюз ма сени кибик жюз минг башха жашчыкъла кибик.", "Сен да манга керек тюйюлсе.", "Мен да санга керек тюйюлме. Мен санга бош бир тюлкюме, жюз минг бирси тюлкюледен бири менме.", "Сен мени юйюрсюндюрсенг а, биз бир бирге керек боллукъбуз.", "Сен манга битеу дунияда жангыз бир боллукъса.", "Мен да санга боллукъма битеу дунияда жангыз бир...", "– Мен ангылай башлагъанма, – деди Ёзден жашчыкъ.", "– Бир гюл барды... баям, ол мени юйюрсюндюрген болур...", "– Болур. Нек болмайды? Болур! – деди Тюлкю.", "– Жер жюзюнде аз тюрлю зат болмайды."], "p": 489}, {"t": "text", "c": ["– Ол бу Жерде тюйюлдю, – деди Ёзден жашчыкъ."], "p": 490}, {"t": "text", "c": ["Тюлкю бек сейирсинди:"], "p": 491}, {"t": "text", "c": ["– Башха планетада?"], "p": 492}, {"t": "text", "c": ["– Хау."], "p": 493}, {"t": "text", "c": ["– Ол планетада уучула бармыдыла?"], "p": 494}, {"t": "text", "c": ["– Угъай."], "p": 495}, {"t": "text", "c": ["– Нечик зауукъду!", "Тауукъла уа бармыдыла?"], "p": 496}, {"t": "text", "c": ["– Угъай."], "p": 497}, {"t": "text", "c": ["– Кёкде да, Жерде да татыу жокъду! – деп ахтынды Тюлкю."], "p": 498}, {"t": "text", "c": ["Бир кесекден биягъы ушакъны башлады: – Бу жашаудан безгенме.", "Мен тауукъланы марайма, адамла уа мени марайдыла.", "Тауукъла барысы да бирчадыла, адамла да барысы да бирчадыла.", "Тауукъладан да, адамладан да эрикгенме. Сен мени юйюрсюндюрсенг эди, кюн жарыгъы жашаууму жарытырыкъ эди.", "Сени атламынгы мингледен айырып танырыкъма.", "Адамланы атламларын эшитир-эшитмез, хар заманда да къачып бугъама.", "Сени жюрюшюнг а мени бир ариу макъам кибик чакъырлыкъды, ташадан туурагъа чыгъарыкъма.", "Артда уа ары къара!", "Кёремисе, майна анда, сабанлада, будай баш къусамыды?", "Мен мирзеу ашамайма.", "Будай башла манга керек тюйюлдюле. Жарсыугъа, будай сабанланы мен сан этмейме.", "Сен а алтынчачса.", "Сен мени юйюрсюндюрсенг, къалай аламат боллукъду!", "Алтын будай манга сени эсгертгенлей турлукъду.", "Будай башланы шош желчикде шыбырдагъанларын ангыларыкъма, сюерикме...", "Тюлкю, сёлешгенин тохтатып, Ёзден жашчыкъгъа къарап, иги кесек турду. Артда айтды: – Тилейме... юйюрсюндюр мени!"], "p": 501}, {"t": "text", "c": ["– Къууанып юйюрсюндюрюр эдим, – деди Ёзден жашчыкъ, – алай мени заманым бек азды.", "Манга алыкъа шуёхла табаргъа да, тюрлютюрлю затланы да билирге керекди."], "p": 502}, {"t": "text", "c": ["– Жаланда юйюрсюндюрген затларынгы магъанасын терен билирге боллукъду, – деди Тюлкю.", "– Эндиги адамла жукъ билирге жетишмейдиле.", "Ала хазыр затланы тюкенледен сатып аладыла.", "Шуёхланы сатхан тюкенле уа жокъдула да, аны ючюн адамланы энди шуёхлары да жокъдула.", "Шуёхунг боллукъну сюе эсенг, мени юйюрсюндюр!"], "p": 503}, {"t": "text", "c": ["– Юйюрсюндюрюр ючюн, не этерге керекди? – деп сорду Ёзден жашчыкъ."], "p": 504}, {"t": "text", "c": ["– Тёзерге, сакъларгъа, – деди Тюлкю.", "– Алгъа ма алайда олтур, арлакъда, кырдыкга, ма алай.", "Мен санга кёз къыйырым бла къарай-къарай турурма, сен а сёлешме.", "Сёзле бир бирни ангыларгъа чырмагъан окъуна этедиле."], "p": 505}, {"t": "text", "c": ["Алай хар кюнден бир кесекчик жууугъуракъчыкъ олтур...", "Ёзден жашчыкъ биягъы жерге экинчи кюн да келгенди."], "p": 506}, {"t": "text", "c": ["– Хар кюнден бир заманда келе турсанг иги эди, – деп тиледи Тюлкю. – Ма, сёз ючюн, сен сагъат тёртде келе турсанг, мен сагъат ючден дыгалас этип башларыкъма.", "Ол айтылгъан сагъатха не къадар жууукълаша барсакъ, ол къадар насыплыдан насыплы боллукъма.", "Тёртде уа къайгъы этип башларыкъма. Мен насыпны багъасын алай билликме!", "Сен хар кюнден башха заманда келгенлей турсанг, мен жюрегими къайсы сагъатха хазырларгъа биллик тюйюлме...", "Мардадан чыкъмазгъа керекди."], "p": 507}, {"t": "text", "c": ["– Марда уа неди? – деп сорду Ёзден жашчыкъ."], "p": 508}, {"t": "text", "c": ["– Эртте унутулгъан бир затды ол, – деп ангылатды Тюлкю.", "– Ол аллай бир затды, аны ючюн бир кюн битеу башха кюнлеге ушамайды, бир сагъат – битеу башха сагъатлагъа.", "Ма, сёз ючюн, мени мараучуларымда бир ариу марда барды: хар орта кюнде ала элдеги къызла бла тепсейдиле.", "Къаллай аламат кюндю орта кюн!", "Ол кюн тёгерекге айлана кетиучюме да, жюзюм бахчалагъа окъуна жетиучюме.", "Алада ол ариу марда болмай, эслерине тюшген кюнледе тепсеселе, битеу кюнле бир бирлерине ушап, манга бир солуу алыр кюн чыкъмай къаллыкъ эди."], "p": 509}, {"t": "text", "c": ["Алай бла Ёзден жашчыкъ Тюлкюню юйюрсюндюрдю.", "Андан ары атланыр заманы да жетди. – Сен эсиме тюшген сайын, жиляй-жиляй турлукъма, – деп ахтынды Тюлкю."], "p": 511}, {"t": "text", "c": ["– Кесингсе терс, – деди Ёзден жашчыкъ.", "– Мен сени инжитирге сюймей эдим, кесинг къадалып юйюрсюндюртгенсе...", "– Хау, алайды, – деди Тюлкю."], "p": 512}, {"t": "text", "c": ["– Жиляр ючюн!"], "p": 513}, {"t": "text", "c": ["– Хау, жиляр ючюн."], "p": 514}, {"t": "text", "c": ["– Да сора ол санга къыйынлыкъды."], "p": 515}, {"t": "text", "c": ["– Угъай, – деди Тюлкю, – зауукълукъду. Сары алтын кибик будай башланы юслеринден айтханымы эсинге тюшюр. Бир ауукъну тауушсуз туруп, дагъыда къошду: – Бар да, ол гюллеге энтта да бир къара."], "p": 517}, {"t": "text", "c": ["Сени гюлюнгча гюл дунияда болмагъанны алайда ангыларса.", "Мени бла саламлашып кетерге къайтсанг а, мен санга бир керти затны тасхасын айтырма.", "Санга мен берлик саугъа ма олду. Ёзден жашчыкъ гюллеге къараргъа кетди."], "p": 518}, {"t": "text", "c": ["– Сиз мени гюлюме чыртданда ушамайсыз, – деди ол алагъа."], "p": 519}, {"t": "text", "c": ["– Сиз алыкъа бир жукъ да тюйюлсюз.", "Сизни киши юйюрсюндюрмегенди, сиз да кишини юйюрсюндюрмегенсиз.", "Мени Тюлкюм да алгъын алай эди.", "Жюз минг бирси тюлкюледен бир башхалыгъы жокъ эди.", "Мен аны бла шуёх болгъанма, энди ол битеу да дунияда жангыз бирди, аны кибик жокъду."], "p": 520}, {"t": "text", "c": ["Гюлле, симсиреп, жукъ айталмадыла."], "p": 521}, {"t": "text", "c": ["– Ариуласыз, алай... магъанасызсыз, – деди Ёзден жашчыкъ.", "– Сизни ючюн жан берген къыйынды.", "Айхайда, озуп баргъан бир жолоучу мени гюлюмю да сизге ушатырыкъды.", "Манга уа сизни барыгъыздан да жангыз ол сыйлыды. Мен хар кюнден, сизни угъай, аны сугъаргъанлай тургъанма.", "Мияла къалпакъ бла, сизни угъай, аны жапханма. Желден сакълай, шымылдыкъ жабыу бла аны мен къоругъанма.", "Аны ючюн мен ёлтюргенме къуртланы, гёбелек болургъа юч-тёртюсюн къоя.", "Аны тарыкъгъанына да, махтаннганына да мен тынгылагъанма. Сёлешмей тохтаса да, анга къулакъ салгъанлай мен тургъанма.", "Ол – мениди."], "p": 522}, {"t": "text", "c": ["Ёзден жашчыкъ Тюлкюге къайтды."], "p": 523}, {"t": "text", "c": ["– Сау къал... – деди ол."], "p": 524}, {"t": "text", "c": ["– Ахшы жолгъа... – деди Тюлкю.", "– Ма санга мен айтырыкъ керти затны тасхасы: жютю кёрген – жалан жюрекди.", "Бек магъаналы зат кёзге урунмайды."], "p": 525}, {"t": "text", "c": ["– Бек магъаналы кёзге урунмайды, – деди кеси кесине Ёзден жашчыкъ, эсинде игирек тутар ючюн. – Хар кюнюнгю гюлюнг ючюн жашагъанса, ол гюл санга алай сыйлы анданды."], "p": 527}]}