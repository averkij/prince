{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XXV", "p": 576}, {"t": "text", "c": ["– Мени шуёхум тюлкюню айтханына келгенинге бек къууандым, – деди Ёзден жашчыкъ. Артда уа къалкъыды, аны да къоюнума алып барама. Кёлюм толупду. Бир бек сыйлы, бир бек омакъ гинжинича элтеме. Ол бусагъатда манга кёз гинжимден да сыйлыды, багъалыды. Угъай, угъай, къуру манга угъай, битеу да Жер жюзюнде мындан сыйлы бир жукъ да жокъду. Ай жарыкъда аны акъ мангылайына, бирге къысылгъан кирпиклерине, сериуюн желчик эркелетип тарагъан алтын чачына къарайма да алай сейирсинеме. Бу жаланда тыш къабукъчугъу эсе, кёзге урунмагъан даражасы уа неллай бир болур... Аны жарты ачылып тургъан эринлери ышардыла да, сагъышларымы андан да ары къозгъадыла: бу къалкъып тургъан сабийде, Ёзден жашчыкъда, неден да бек терилтгени – аны узакъ планетасында гюлге кертилиги, чынты сюймеклиги. Жукълап тургъан заманында окъуна ол сюймекликни жилтини аны жалан жюрегинде жылтырагъанлай турады.", "Ёзден жашчыкъны жашауун жарытхан чырагъы, мени кёзюм кёрмеген чырагъы, аны жюрегинде жана болур...", "Чыракълагъа сакъ болургъа керекди, суху жел ёчюлтмесин...", "Мен алай бара эдим... танг аласында къуюгъа жетдим. – Адамла бу суху жюрюген поездлеге къонадыла, не излегенлерин кеслери да ангыламайдыла, – деди Ёзден жашчыкъ, – ма аны ючюн аланы жюреклеринде хошлукъ жокъду.", "Чепкен сокъгъан кибик, ары да бери да озгъан поездлеге тагъыла айланадыла...", "Бир кесек тынгылап, дагъыда къошду:"], "p": 579}, {"t": "text", "c": ["– Магъанасыз дыгалас...", "Биз тапхан къую Сахараны бирси къуюларына ушамайды.", "Мында къуюла юзмезде бош бир чунгурладыла.", "Бу чынтты элдеги къуюду.", "Былайлада уа эл жокъду, ма аны ючюн, кёзлериме ышанмай, тюшюмде кёрген суннганма."], "p": 580}, {"t": "text", "c": ["– Нечик сейирди, – дедим Ёзден жашчыкъгъа, – мында хар зат да хазырды: жип да, челек да...", "Кюлдю да, жипден тутуп, кёчер агъачны буруп башлады.", "Кёчер агъач желни тансыкълап тургъан айланжюк кибик жырлады."], "p": 581}, {"t": "text", "c": ["– Эшитемисе? – деди Ёзден жашчыкъ. – Биз къуюну уятханбыз да, ол а жырлап башлагъанды...", "Ол мадаралмаз эди."], "p": 582}, {"t": "text", "c": ["– Сууну мен кесим чыгъарайым, – дедим мен, – сени кючюнг жетмез."], "p": 583}, {"t": "text", "c": ["Топпа-толу челекни акъыртын чыгъарып, къуюну таш хунасыны къыйырына тамам салдым. Кёчер агъачны бурулгъан тауушуну жыры къулагъымдан кеталмайды, челекде суу да алыкъа къалтырай турады, анда да кюн жарыкъдан жаратылгъан жулдузчукъла тепсейдиле."], "p": 584}, {"t": "text", "c": ["– Бу суудан уртларыгъым келеди, – деди Ёзден жашчыкъ, – къанарыгъым.", "Ол не излегенин мен энди билдим!"], "p": 585}, {"t": "text", "c": ["Челекни кётюрюп, жашны эринлерине жетдирдим.", "Кёзлерин къысып ичеди.", "Бу бек аламат, тауушлукъ сый эди."], "p": 586}, {"t": "text", "c": ["Бу суу алай бош суу тюйюлдю. Бу жан дарманды.", "Жулдузла тюбюнде узакъ жортууулдан, кёчер агъачны жырындан, мени эки къолуму кючюнден жаратылгъан сууду бу суу.", "Жюрекни жапсаргъан саугъады бу суу. Мен гитчечик болгъан заманда, жангы жылда саугъаларым алай жылтырай эдиле: назы терекде жаннган чыракъчыкъла, кече ортаны намазында орган согъулгъаны, ахлуларымы къууатлы ышаргъанлары. – Сени планетангда, – деди Ёзден жашчыкъ, – адамла бир бахчада беш минг гюл ёсдюредиле... излегенлерин а тапмайдыла...", "– Тапмайдыла, – дедим мен да."], "p": 588}, {"t": "text", "c": ["– Ала излегенни уа жангыз бир гюлде, бир уртлам сууда табаргъа боллукъду... – Хау, боллукъду, – дедим мен да. Дагъыда айтды Ёзден жашчыкъ:"], "p": 590}, {"t": "text", "c": ["– Кёзле уа сокъурдула. Жюрек бла излерге керекди."], "p": 591}, {"t": "text", "c": ["Мен да ичдим суу. Солууум эркин айланады.", "Танг аласына къум алтын тюрсюнлю болады, бал кибик.", "Бир насыпха, аны кёрген да насыпды.", "Мен неден болургъа керекме мудах?"], "p": 592}, {"t": "text", "c": ["– Сен айтхан сёзюнге табылыргъа керексе, – деди Ёзден жашчыкъ жумушакъ ауаз бла, жаныма къысылып олтура."], "p": 593}, {"t": "text", "c": ["– Не сёзюме?"], "p": 594}, {"t": "text", "c": ["– Эсингдемиди айтханынг... нохтачыкъ... мени къозучугъума...", "Ол гюлню аманаты мендеди."], "p": 595}, {"t": "text", "c": ["Хуржунумдан суратчыкъланы чыгъардым. Ёзден жашчыкъ алагъа къарады да, кюллюгюн тыялмады:"], "p": 596}, {"t": "text", "c": ["– Сени баобабларынг хобусталагъа ушайдыла...", "Ала уа – мени ёхтемлендирип тургъан баобабларым!"], "p": 597}, {"t": "text", "c": ["– Сени тюлкюнгю къулакълары... мюйюзле кибик!"], "p": 598}, {"t": "text", "c": ["Ол энтта да кюлдю."], "p": 599}, {"t": "text", "c": ["– Шуёхум, бош кюлесе. Мен бир заманда да сурат эте билмегенме, буугъан жилянланы айтмай къойсакъ: ичинден да, тышындан да."], "p": 600}, {"t": "text", "c": ["– Охо, къайгъырмаз, – деди ол, мени жапсара. – Сабийле алай да ангыларыкъдыла."], "p": 601}, {"t": "text", "c": ["Къозучукъгъа нохтачыкъ да ишледим.", "Аны Ёзден жашчыкъгъа бердим да, жюрегим бир сейирлик жыйырылды."], "p": 602}, {"t": "text", "c": ["– Сени эсинге бир зат келгенди да, манга айтмайса...", "Эшитмегенча тынгылады."], "p": 603}, {"t": "text", "c": ["– Билемисе, – деди ол, – мен сизни Жерге тюшгенли тамбла бир жыл толлукъду...", "Къымсыз болду. Артда къошду: – Мен былайдан бек жууукъда тюшгенме... Къызарды."], "p": 605}, {"t": "text", "c": ["Биягъы жюрегим, Аллах билсин, нек эсе да къалтырады. Кёлюм толду. Сормай а къоймадым:"], "p": 607}, {"t": "text", "c": ["– Сора, бир ыйыкъ мындан алда, биз шагъырей болгъан эрттенликде, сен былайлада бошдан айланмагъанса, адамланы жылыуларындан минг къычырым узакълыкъда? Былтыр тюшген жеринге къайтханлыгъынгды?"], "p": 608}, {"t": "text", "c": ["Ёзден жашчыкъ бютюнда къызарды."], "p": 609}, {"t": "text", "c": ["Мен а, арсар бола, къошдум:"], "p": 610}, {"t": "text", "c": ["– Жыл тола келгени ючюнмю, огъесе?.."], "p": 611}, {"t": "text", "c": ["Ол энтта да къызарды.", "Ол мени бир соргъаныма да жууап къайтармады, алай а, къызара эсе, «хау» дегенни магъанасын тута болурму?"], "p": 612}]}