{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XXVІ", "p": 614}, {"t": "text", "c": ["– Тынгысызма, – деп башладым. Мен айтханнга хазна къулакъ салмай:"], "p": 614}, {"t": "text", "c": ["– Сен ишинги этерге керексе.", "Айрыпланынга бар.", "Мен сени былайда сакъларыкъма.", "Тамбла ингирде къайтырса...", "Аны ючюн кёлюм тынчаймады.", "Тюлкю эсиме тюшдю...", "Кесинги юйюрсюндюртсенг, артда жиляргъа да тюшеди."], "p": 615}, {"t": "text", "c": ["Къуюдан узакъ болмай буруннгу хуна жарты-къурту оюлуп турады.", "Экинчи кюнню ингиринде, ишими бошап, мен ары къайтханда, узакъдан окъуна кёрдюм Ёзден жашчыкъ, аякъларын да салындырып, ол хунаны къыйырында олтурады.", "Аны ауазын да эшитдим."], "p": 617}, {"t": "text", "c": ["– Унутханмыса? – дей эди. – Ол арталлыда былайы тюйюлдю. Баям, ол ким бла эсе да ушакъ этеди."], "p": 619}, {"t": "text", "c": ["– Хау-хау, былтыр эди, бюгюн кюню кюннге келишеди, алай башха жердеди ансы...", "Мен теркирек атладым.", "Хунаны жанында андан сора мен кишини кёрмейме, не эшитмейме.", "Ёзден жашчыгъ а энтта да кимге эсе да:"], "p": 620}, {"t": "text", "c": ["– Хау, айхайда. Сен мени ызымы юзмезде табарыкъса.", "Алай сакъла.", "Мен бюгече ары келликме."], "p": 621}, {"t": "text", "c": ["Ол хунагъа дери жыйырма атлам бáрды, мен кёрген а жокъду."], "p": 622}, {"t": "text", "c": ["Бир кесек тынгылагъандан сора, Ёзден жашчыкъ сорду:"], "p": 623}, {"t": "text", "c": ["– Сени ууунг а игимиди?", "Сен мени кёп къыйнама!"], "p": 624}, {"t": "text", "c": ["Къурушуп къалгъан кибик тохтадым, жюрегим да тохтагъан болур эди, алыкъа бир жукъ да ангыламайма."], "p": 625}, {"t": "text", "c": ["– Энди кет, – деди ёзден жашчыкъ. – Мен былайдан энишге секирликме."], "p": 626}, {"t": "text", "c": ["Кёзлерими энишге жибергенлей, ол къурушхан санларым ёрге силкиндиле.", "Ол хунаны тёбенинде, башын Ёзден жашчыкъгъа кётюрюп, къапханы кёз къакъгъынчы ёлтюрюучю сары жилянчыкъ чулгъаныпды.", "Хуржунумда керохха узала, жилянчыкъгъа чапдым, ол а, аякъ тауушха сагъайгъан болур, ташланы орталары бла сыптырылды да кетди."], "p": 627}, {"t": "text", "c": ["Мен да хунаны тюбюне жетерге, Ёзден жашчыкъ да къоюнума тюшдю. Къардан да акъ эди аны бети."], "p": 628}, {"t": "text", "c": ["– Эсинге не келгенди, балачыкъ! – деп сынсыдым. – Сен жилянла бла не ушакъ жюрютесе?"], "p": 629}, {"t": "text", "c": ["Боюнундан кетмеучю алтын боюнлугъун тешдим. Хончаларын , мангылайын да сууукъ суу бла сыладым. Зор бла къую суудан ичирдим.", "Андан сора жукъ сорургъа базынмадым."], "p": 630}, {"t": "text", "c": ["Кёзюме тюрслеп къарады да, боюнума къолчукълары бла чырмашды.", "Тузакъгъа тюшген чыпчыкъны жюрегича, жюрекчигини тыпырдагъанын эшитеме. – Машинангы бузугъун тапханынга къууаннганма. Энди сен юйюнге къайталлыкъса... – деди Ёзден жашчыкъ.", "– Сен къайдан билесе?"], "p": 632}, {"t": "text", "c": ["Жашаудан умутум юзюле тургъанлай... умут да этмей тургъанымлай, айрыпланны бузугъун тапханымы сюйюнчюсюн айтып, Ёзден жашчыкъны къууандырыргъа ауузум энди ачыла тура эди!"], "p": 633}, {"t": "text", "c": ["Мен соргъаннга жууап къайтармай:"], "p": 634}, {"t": "text", "c": ["– Мен да бюгюн юйге къайтырыкъма, – деди. Дагъыда мудах къошду: – Мени жолум иги да узакъды... иги да къыйынды...", "Къалай эсе да хар не да бир тюрлю эди.", "Мен аны, къагъанакъ сабийни кибик, къоюнума къаты къысып-къучакълап тургъанлыкъгъа, ол сыптырылып, тайып бара эди, былай бир тюпсюз шорха теренлигине тартып сыйыргъан кибик, мен да къолларымда тутуп тыялмагъанча...", "Къайры эсе да бир узакълагъа сагъышлы къарайды."], "p": 637}, {"t": "text", "c": ["– Менде сени къозучугъунг къалады.", "Орунчугъу да. Нохтачыгъы да...", "Ышаргъан да этди, мудах ышарды."], "p": 638}, {"t": "text", "c": ["Кёп сакъладым.", "Эсине келе тургъаннга ушайды."], "p": 639}, {"t": "text", "c": ["– Балачыкъ, къоркъгъанмы этдинг?", "Ахырда къоркъурукъ эсе!", "Ол а шошчукъ кюлдю:"], "p": 640}, {"t": "text", "c": ["– Мени къоркъууум алдады, бюгече...", "Биягъы мени ичими сууукъ алды, не эсе да бир ажымлы палах боллугъун жюрегим сезеди.", "Ярабий, муну кюлгенин энди мен бир заманда да эшитирик тюйюлмеми?", "Аны кюлгенин къум аулакъда сууукъ шауданнга ушатама."], "p": 641}, {"t": "text", "c": ["– Балачыкъ, къалай кюлгенинге энтта да тынгыларыгъым келеди... Кюлмеди, ышармады."], "p": 642}, {"t": "text", "c": ["– Бюгече бир жыл толлукъду.", "Мени жулдузум былтыр мен тюшген жерни тюз башында тохтарыкъды... – деди Ёзден жашчыкъ.", "– Бери тынгылачы, балачыкъ, была барысы да – жилян да, жулдуз бла тюбешиу да – бош бир шайтан тюшледиле, алайды да?"], "p": 643}, {"t": "text", "c": ["Жууап къайтармады."], "p": 644}, {"t": "text", "c": ["– Бек магъаналы зат – кёзюнг бла кёрмезликди... – деди ол."], "p": 645}, {"t": "text", "c": ["– Хау, айхайда...", "– Гюл да ма алайды.", "Бир узакъ жулдузда ёсген бир жангыз гюлню сюе эсенг, нечик хычыуунду кечеги кёкге къарагъан. Жулдузла – балли терек чакъгъан кибик. – Хау, айхайда... – Суу да ма алайды. Ол сен манга берген суу музыка кибик эди, кёчер агъачны бла жипни макъамы согъула эди. Эсингдемиди? Нечик аламат эди. – Хау, айхайда... Хау...", "– Кече жулдузлагъа къарарса.", "Мени жулдузум бек гитчечикди, мен аны санга кёргюзталмам.", "Аламат игичикди.", "Ол санга бу жулдузладан бири боллукъду.", "Жулдузлагъа сюйюп къарарыкъса...", "Ала барысы да сени шуёхларынг боллукъдула. Артда уа мен санга бир саугъачыкъ этерикме...", "Кюмюш ауазчыгъы бла кюлдю."], "p": 648}, {"t": "text", "c": ["– Ах, балачыкъ, балачыкъ, нечик сюеме мен сени кюлгенинги!"], "p": 649}, {"t": "text", "c": ["– Санга къоярыкъ саугъам ма олду... суу бла бирге.", "– Къалай алай?"], "p": 650}, {"t": "text", "c": ["– Хар кимни да жулдузлары башхадыла.", "Бирлеге – жортууулгъа кетгенлеге – ала жолну кёргюзтедиле. Бирсилеге бир бош жилтинчикЖомакъ ледиле.", "Алимлеге чеги-къыйыры болмагъан илмуду. Мени иш кёллю танышыма – алтын. Ол адамланы барысына да жулдузла тилсизледиле.", "Сени жулдузларынг а аланыкъыладан арталлыда башхаладыла.", "– Къалай алай?"], "p": 653}, {"t": "text", "c": ["– Сен кече кёкге къарарса, анда уа мен жашагъан, мен кюлген жулдуз боллукъду, битеу жулдузланы кюлгенлерин эшитириксе.", "Кюле билген жулдузларынг боллукъдула сени!"], "p": 654}, {"t": "text", "c": ["Кеси да кюмюш ауазчыгъы бла кюлдю."], "p": 655}, {"t": "text", "c": ["– Ачыуунг сынса, бушууунг сел болса (адам сарнагъанлай турмайды), сен къачан эсе да бир мени таныгъанынга къууанырса.", "Сен мени ёмюрлюк шуёхумса.", "Сени да мени бла бирге кюллюгюнг келликди.", "Бирде уа былай терезени ачсанг, санга хычыуун боллукъду...", "Сени терезеден кёкге къарап кюлгенинге шуёхларынг сейирсинирикдиле. Сен а айтырса алагъа: «Хау, хау, жулдузлагъа къарасам, мен хар заманда да кюлюучюме!»", "Ала уа сени акъылдан тайгъан сунарла.", "Ма аллай тузумыстысы татыгъан оюн къурарма мен санга... Энтта да биягъыча кюлдю."], "p": 657}, {"t": "text", "c": ["– Жулдузланы орунларына мен санга саугъагъа бир талай кюмюш къонгуроучукъла берген кибик... Энтта да кюлдю.", "Артда, терен сагъышха кирип:"], "p": 658}, {"t": "text", "c": ["– Билемисе... бюгече... сен... келмесенг игиди."], "p": 659}, {"t": "text", "c": ["– Сени жангызлай къоярыкъ тюйюлме. – Сен мени термилген сунарыкъса... ёле тургъан окъуна сунарыкъса. Алай болуучуду. Келме, керек тюйюлдю. – Сени жангызлай къоярыкъ тюйюлме."], "p": 662}, {"t": "text", "c": ["Не эсе да бир къайгъысы бар эди. – Ангылаймыса... жилян ючюн да... ол сени къапса уа... жилянла огъурсуздула... алагъа бирлени къапхан бизге бал къапхан кибикди, – деди Ёзден жашчыкъ. – Сени жангызлай къоярыкъ тюйюлме. Эс жыйды, тынчайды:"], "p": 666}, {"t": "text", "c": ["– Аны ууу экеуленнге жетмез...", "Бюгече аны къалай кетгенин мен эслеялмадым. Шыбыртсыз тайгъанды.", "Къууа барып жетгенимде, терк, таукел баргъан жюрюшюн бузмай:"], "p": 667}, {"t": "text", "c": ["– А, сенмисе... – деп къойду. Мени къолумдан тутду.", "Терен къайгъысы болгъаны эсленеди."], "p": 669}, {"t": "text", "c": ["– Бош келесе сен мени бла.", "Жюрегинг ачып, чанчып къарарыкъса манга.", "Санга мен ёле тургъанча окъуна кёрюнюрюкдю. Ол керти тюйюлдю... Мен тынгылайма. – Билемисе... жолум бек узакъды. Мени тёрт саным, тёммегим асыры ауурдула. Аланы кётюрюп элталлыкъ тюйюлме."], "p": 671}, {"t": "text", "c": ["Мен тынгылайма."], "p": 672}, {"t": "text", "c": ["– Жабагъы арытхандан башха тюйюлдю.", "Жарсыр кереги жокъду. Мен тынгылайма. Бир кесек кёлю толду. Дагъыда кесин къолгъа жыйды:"], "p": 674}, {"t": "text", "c": ["– Билемисе, бек аламат боллукъду.", "Мен да жулдузлагъа къарай турлукъма. Жулдузла уа жырылдагъан кёчер агъачлары бла эски къуюла кибик жырларыкъдыла.", "Хар бири да суусабымы къандырлыкъды...", "Мен тынгылайма."], "p": 675}, {"t": "text", "c": ["– Сагъыш бир эт, нечик сейирди!", "Сенде беш жюз миллион къонгуроучукъ боллукъду, менде уа – беш жюз миллион шауданчыкъ...", "Хапарны тохтатды, жиляр ючюн тохтатды...", "– Да ма, келдик.", "Энди кесим бир атлайым. Бир атлады да, къоркъуп, юзмезге чёкдю. Артда былай айтды:"], "p": 678}]}