{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "XXVІІ", "p": 680}, {"t": "text", "c": ["– Билемисе... мени гюлюм... ол манга аманатды.", "Ол алай къарыусузду, алай амалсызды! Алай ачыкъ кёллюдю.", "Тёрт магъанасыз шинжиси барды. Дунияда зорлукъдан кесин къорууларгъа аладан сора жугъу жокъду...", "Мен да олтурдум, борбайларым къыркъылып олтурдум.", "– Жолубуз былайда айырылады... – деди.", "Кёп мычымай къопду. Жангыз бир атлады.", "Мен а тебалмай къалдым."], "p": 680}, {"t": "text", "c": ["Аякъларыны тийресинде сары элия маталлы бир зат жылтырады. Бир такъыйкъаны къурушуп турду. Ых демеди.", "Артда жыгъылды: акъыртын, терек аугъан кибик.", "Акъыртын, шумсуз. Юзмез битеу тауушланы жутуп къояды."], "p": 681}, {"t": "text", "c": ["Андан бери алты жыл озду...", "Мен алыкъа ол хапарны бир кишиге да сагъынмагъанма. Сау-эсен къайтханыма къууаннган шуёхларым мудахлыгъымы артыкъ сан этмедиле.", "Айхайда, мудах эдим, алагъа уа: «Бош-бош, бир бек арыгъанма...» – дей эдим.", "Къалай-алай эсе да, жюрегиме бир кесек сабырлыкъ кирди. – Бир кесек, – дейме, – бир кесек... Ишексиз билеме: кесини планетасына къайтханды: танг жарыгъанда мыллыкчыгъын табалмагъанма.", "Ол алай ауур да тюйюл эди. Кече сайын жулдузлагъа тынгыларгъа уа сюеме: беш жюз миллион къонгуроучукъгъа...", "Ай, не медет, не медет?.. Къозучукъгъа нохтачыкъ эте туруп, баучугъун унутуп къойгъанма!"], "p": 684}, {"t": "text", "c": ["Энди Ёзден жашчыкъ къозучугъун тагъаллыкъ тюйюлдю.", "Кесим кесиме соруучума: ала анда не эте тура болурла, Ёзден жашчыкъны планетасында?", "Къозучукъ гюлню ашагъан эсе уа?"], "p": 685}, {"t": "text", "c": ["Бир-бирде кесим кесиме айтыучума: угъай, айхайда, угъай!", "Ёзден жашчыкъ кече сайын гюлню мияла къалпакъ бла жабыучуду, къозучукъгъа да кёз-къулакъды...", "Анда тап тура эселе, мен да насыплыма.", "Жулдузла уа барысы да акъыртынчыкъ кюледиле."], "p": 686}, {"t": "text", "c": ["Бир-бирде уа кесим кесиме айтыучума, бир-бирде бир бек керекли затны унутуп да къоюучуса, ол заманда аз тюрлю зат болмаз!"], "p": 687}, {"t": "text", "c": ["Ингирлени биринде ол мияла къалпакъны унутуп къойгъан эсе уа, ол кече уа къозучукъ да кюбюрчегинден жашыртын чыкъгъан эсе уа?", "Ол заманда къонгуроучукъла барысы да жиляйдыла...", "Сейир-тамаша затла дунияда кёпдюле.", "Сизге да – Ёзден жашчыкъны сюйгенлеге – манга кибик, ол затла сансыз, магъанасыз тюйюлдюле: жети кёкден да озуп, анда, къайда эсе да бирде, биз бир заманда да кёрмеген къозучукъ биз танымагъан гюлню ашаса, битеу да дуния башха тюрлю боллукъду."], "p": 688}, {"t": "text", "c": ["Кёкге къарагъыз. Кесигизден соругъуз: саумуду ол гюл, огъесе?.. Къозучукъ ашап къойгъан болурму? Кёрюрсюз: хар не да башха тюрлю боллукъду...", "Бир заманда да бир абадан адам аны магъанасын ангыларыкъ тюйюлдю!"], "p": 689}, {"t": "text", "c": ["Мени сартын, былайы дунияда бек ариу, бек мудах жерди.", "Къум аулакъны ма бу тыгъырыкъчыгъыны суратын китапны аллында бетинде да ишлегенме, алай, сиз игирек эс бурур ючюн, ол суратны энтта да бир ишледим.", "Ёзден жашчыкъ, учуп келип, Жер юсюне биринчи кере былайда къоннганды, тас да былайда болгъанды."], "p": 690}, {"t": "text", "c": ["Бу суратха тюрслеп иги къарагъыз, ким биледи, Африканы къум аулагъына келгенигиз болса, къáйда да былайны танымай къоймагъыз.", "Сизге былайтын озаргъа тюшсе, къор болайым, ашыкъмагъыз, бир кесек сабыр болугъуз бу жулдузну тюбюнде!", "Сизни къатыгъызгъа алтын чачлы гитче жашчыкъ туракъласа, аны кюлгени кюмюш къонгуроучукъну зынгырдагъанына ушаса, сизни сорууларыгъызгъа жууап къайтармаса, сиз, айхайда, ол ким болгъанын сезериксиз.", "Ол кезиуде, къор бола, тилейме сизден, мени мудах кёлюмю жапсарыргъа унутмагъыз, мычымай манга жазыгъыз аны къайтханын..."], "p": 691}]}