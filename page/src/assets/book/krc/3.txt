{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "ІІІ", "p": 42}, {"t": "text", "c": ["– Мени журтумда хар не да бек азды...", "– Анга жетерикди.", "Мен санга бек гитче къозучукъну береме."], "p": 42}, {"t": "text", "c": ["– Алай гитчечик да тюйюлдю... – деди ол, суратха ийилип къарай.", "– Къарачы!", "Жукълады...", "Ма алай танышханма мен Ёзден жашчыкъ бла."], "p": 43}, {"t": "text", "c": ["Бу бери къайдан келгенин, къалай келгенин сезалмай, иги кесек мычыдым.", "Ёзден жашчыкъ хар затны соргъанлай, мен да айтханлай турабыз. Мен соргъан а къулагъына чалынмайды.", "Анда-санда ычхыннган сёзлени юзюклерин бир бирге жалгъай, ол айтырыкъ хапарны кесим къурайма.", "Алайды да, биринчи кере айрыпланны кёргенинде (айрыпланны суратын ишлеяллыкъ тюйюлме да, ишлемейме), соргъанды:"], "p": 45}, {"t": "text", "c": ["– Бу уа не тюрлю затды?"], "p": 46}, {"t": "text", "c": ["– Бу тюрлю зат айрыпланды. Мени айрыпланым. Кёкде учуучуду, – дедим."], "p": 47}, {"t": "text", "c": ["Мен да уча билгениме ёхтемленип махтаннганда, кирпилдеп, сейирсинди:"], "p": 48}, {"t": "text", "c": ["– Нечик! Кёкденми тюшгенсе?"], "p": 49}, {"t": "text", "c": ["– Хау, – дедим, къубулуп."], "p": 50}, {"t": "text", "c": ["– Ма сейир-тамаша!.."], "p": 51}, {"t": "text", "c": ["Ёзден жашчыкъ зынгырдауукъ ауазчыгъы бла кюлгенинде, кёлкъалдыракъ болдум: онгсунмайма, мени ишим кюлкюлю кёрюнсе.", "Артда дагъыда къошду:"], "p": 52}, {"t": "text", "c": ["– Сора сен да кёкден келгенсе?", "Къайсы жулдуздан?"], "p": 53}, {"t": "text", "c": ["Аны бу къум аулакъгъа къайдан тюшгени ангылашына башланнганда, ачыкъдан сордум:"], "p": 54}, {"t": "text", "c": ["– Мен ангылагъаннга кёре, сен бери башха планетадан тюшгенсе?"], "p": 55}, {"t": "text", "c": ["Жукъ айтмады. Башын эслер-эслемез силкеди да, айрыпланнга багъа биче:"], "p": 56}, {"t": "text", "c": ["– Сен муну бла алай узакъдан келлик тюйюлсе... – деди. Иги кесекге сагъышха кирди. Хуржунундан мен берген къозучугъун чыгъарды да, ол айтхылыкъ ырысхысына къарап кёп турду. «Башха планеталаны» юслеринден жарты-къурту сездиргенинден сора, мени дыгаласымы кёзюгюзге бир кёргюзтюгюз. Асламыракъ билирге кюрешеме:"], "p": 58}, {"t": "text", "c": ["– Балачыкъ, сен къайдан учуп келгенсе?", "Юйюнг къайдады?", "Мени къозучугъуму къайры элтириксе? – дедим."], "p": 59}, {"t": "text", "c": ["Сагъыш эте тынгылады да, айтды:"], "p": 60}, {"t": "text", "c": ["– Не ахшы болду сен манга бу кюбюрчекни бергенинг, къозучукъ кече анда жукълай турур."], "p": 61}, {"t": "text", "c": ["– Айхайда!", "Иги жаш болсанг, баучукъ да берирме, кюндюз тагъа турурча. Чюйчюк да."], "p": 63}, {"t": "text", "c": ["Ёзден жашчыкъ, къашларын тюйюп:"], "p": 64}, {"t": "text", "c": ["–Тагъаргъа? Нек? – деп сорду."], "p": 65}, {"t": "text", "c": ["– Такъмасанг, тентирей кетер да, тас болур."], "p": 66}, {"t": "text", "c": ["Былайда мени шуёхум биягъы зынгырдауукъ ауазчыгъы бла кюлдю: – Къайры кетерикди?"], "p": 68}, {"t": "text", "c": ["– Азмыды кетер жер? Тюзюнлей бара барыр да, ажашыр. Ёзден жашчыкъ керти оюнсуз айтды:"], "p": 70}]}