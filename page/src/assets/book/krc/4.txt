{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "ІV", "p": 71}, {"t": "text", "c": ["– Къайгъырмаз, мени жерим анда бек азды. Мудахсынып да къошду:"], "p": 72}, {"t": "text", "c": ["– Тюзюнлей баргъанлай турсанг, алай узакъгъа узаймазса..."], "p": 73}, {"t": "text", "c": ["Алайды да, мен бир керти затны белгиледим: аны туугъан жулдузу бир абадан юйден гитчерек болур!"], "p": 74}, {"t": "text", "c": ["Анга мен алай бек да сейирсинмедим.", "Мен эрттеден билеме: биз жашагъан Жер жюзюнден, Юпитерден, Марсдан, Венерадан сора да уллу планетала жюзле бла бардыла, ууакъчыкъланы уа санап саны да жокъду. Аланы кёбюсюн бек уллу кёзюлдюреуюк бла окъуна къарап кёрген къыйынды.", "Астроном аллай гитче планетачыкъны тапса, анга ат атай турмай, номер береди.", "Сёз ючюн: астероид 3251."], "p": 75}, {"t": "text", "c": ["Бу Ёзден жашчыкъ аллай бир планетачыкъдан келгенине мени энди бир ишегим жокъду: астероид Б-612.", "Ол астероидни 1909 жылда бир тюрклю астроном, телескоп бла къарап, жангыз бир кере кёргенди."], "p": 76}, {"t": "text", "c": ["Астроном сейирлик хапарын Халкъла аралы конгрессде айтханды.", "Анга чырт бир киши да ийнанмагъанды – ол тюрключа кийинип эди.", "Абадан адамланы къылыкълары алайды!"], "p": 77}, {"t": "text", "c": ["Насыпха, Б-612 астероидни намысын къоруулай, тюрклю солтан халкъына Европадача кийинирге буюргъанды. Ол буйругъун бузгъанны уа ёлтюрюрге буюргъанды. 1920 жылда биягъы астроном конгрессде биягъы хапарын айтханды. Бу жол анга барысы да ийнаннгандыла, ол алача кийинип эди."], "p": 78}, {"t": "text", "c": ["Абадан адамланы къылыкълары алайды! Мен сизге Б-612 астероидни юсюнден жик-жигине дери айтдым, номерин окъуна билдирдим, абадан адамлагъа ангылатыр ючюн.", "Абадан адамла чотну бек сюедиле.", "Сюймей а?! Абадан адамлагъа жангы шуёхунгу хапарын айтсанг, бек магъаналы жанын сормазла.", "Ала бир заманда да сормазла: «Ауазы къалайды?", "Къаллай оюнланы сюеди?", "Гёбелеклени тутамыды?» Абадан адамла сорлукъ белгилери: «Анга ненча жыл болады?"], "p": 79}, {"t": "text", "c": ["Ненча къарындашы барды?", "Айлыгъы-байлыгъы къаллай бирди?", "Атасыны жалнасы нелляй бирди?»", "Ол сорууладан сора мени жангы шуёхума толу багъа бичген сунадыла.", "«Къызыл кирпичден бир юй кёргенме да, терезесинде – гокка хансла, чардагъыны башында уа – кёгюрчюнле», – десенг, уллу адамла бир жукъ да агъыларыкъ тюйюлдюле.", "«Мен бир юй кёргенме да, аны багъасы жюз минг франк эди», – десенг а, уллу адамла барысы да бирден: «Тю машаллах!» – дерикдиле.", "Энтта да, тюппе-тюз ма алай, уллу адамлагъа: «Ёзден жашчыкъ керти да болгъанына шагъатлыкъла кёпдюле: ол бир бек аламатчыкъ эди, ол кюлген да эте эди, анга къозучукъ да керек эди. Къозучугъу болгъан а, айхайда, кеси да болмай амалы жокъду», – десенг, ала, инбашларын жыйырып, санга акъылбалыкъ болмагъан къагъанакъгъа кибик къарарыкъдыла.", "«Астероид Б-612 планетадан учуп келгенди дегенинг а толу ийнандырлыкъды, къошакъ соруула бла да башынгы аурутурукъ тюйюлдюле."], "p": 80}, {"t": "text", "c": ["Абадан адамланы къылыкълары алайды!", "Алагъа тырман этерге керек тюйюлдю.", "Сабийле абаданланы хар не жаны бла да аяргъа керекдиле."], "p": 81}, {"t": "text", "c": ["Биз, жашауну ангылагъанла, айхайда, мыйыкъ тюпден ышарабыз номерлеге да, цифралагъа да!"], "p": 82}]}