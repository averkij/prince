{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёзден Жажчыкъ", "p": 1}], "body": [{"t": "h2", "c": "V", "p": 85}, {"t": "text", "c": ["Мен бу таурухну бир тауушлукъ жомакъныча да башлаяллыкъма.", "Ма былай жазарыкъ эдим: «Эртте-эртте бир Гитче ёзденчик, ёзден жашчыкъ болгъанды. Кесинден аз уллуракъ планетачыкъда кеси жангыз жашагъанды, шуёху болмагъан амалтын, кёлю такъыр эди...»", "Жашаудан аз да ангылауу болгъан муну керти хапаргъа ушатырыкъды. Мен а чыртдан да сюймейме китабымы эрикгенден, заман кечиндирирге окъурукъларын.", "Асыры ачыулу эсгериуню къайтарып айтхан тынч тюйюлдю.", "Мени шуёхум кесини къозучугъу бла бирге менден кетгенли алты жыл озгъанды.", "Аны унутмаз ючюн, не бек къыйналсам да, айтыргъа борчлума.", "Шуёхларын унутхан бек осал ишледен бириди.", "Керти шуёху болгъан алай кёп адам жокъду.", "Цифраладан башха бир затха да терилмеген уллулагъа ушап къалыргъа къоркъама."], "p": 85}, {"t": "text", "c": ["Ма аны ючюн да кюбюрчек бла бир тюрлю-тюрлю бояула да, карандашла да алгъанма.", "Ол алай тынч да тюйюлдю – мени жыл санымда жангыдан сурат ишлеп башлагъан, бютюнда битеу жашауунгда жаланда эки сурат ишлесенг, № 1 бла № 2, буугъан жилянны тышындан бла ичинден, аны да алты жылынгда!", "Айхайда, ишлеген суратларымы бир жукъгъа ушатыргъа кюреширикме. Муратым бла мадарым бир бирине ушарла деп да ийнаналмайма.", "Бир портрет ушай да кетеди, бирси уа чыртдан да ушамайды.", "Ёсюмю да тюрлю-тюрлюдю: бир суратымда ёзденчик асыры уллуду, бирсиде асыры гитчечикди.", "Кийими къаллай болгъанын да унутаракъма.", "Алай да, былай да бояп кюрешеме. Бир керти затда, магъаналы затда жангылыргъа да болурма.", "Сиз да манга асыры бек дау этмегиз.", "Мени шуёхум бир заманда да, бир затны да ангылатып кюрешмегенди.", "Ол мени да кесича эсли суна болур эди.", "Алай а, уллу жарсыугъа, кюбюрчекни ичинде къозучукъну кёре билмейме.", "Уллу адамлагъа мен да бир кесек ушай болурма. Огъесе къартаямы башлагъанма?"], "p": 86}, {"t": "text", "c": ["Аны планетасыны юсюнден хар кюнден бир зат билеме: ол андан къалай кетгенин, къалайлада айланнганын.", "Сёз сёзню айтдыргъанда, аз-аз планетасыны юсюнден хапарын сездиреди.", "Алай бла ючюнчю кюн баобаб терекледен келлик хатаны да билдим, бек уллу хатаны."], "p": 88}, {"t": "text", "c": ["Къозучукъну хайырындан билгенме. Бир кезиуде Ёзден жашчыкъ бир уллу къайгъысы, терен сагъышы болгъанча кёрюнюп сорду: – Къозула чырпыланы, кёкенлени ашаучулары кертимиди?"], "p": 90}, {"t": "text", "c": ["– Хау, кертиди."], "p": 91}, {"t": "text", "c": ["– Ол а не игиди!"], "p": 92}, {"t": "text", "c": ["Къозула кёкенлени ашагъанлары ёзденчикни алай ыразы нек этгенин мен ангылагъынчы: – Сора ала баобабланы да ашайдыла? – деп сорду."], "p": 94}, {"t": "text", "c": ["– Угъай, – дедим мен, – баобабла кёкен тюйюлдюле, ала бек уллу терекледиле, минарадан да бийикдиле, пиллени бир сюрюую окъуна жангыз бир баобабны ашап тауусаллыкъ тюйюлдюле."], "p": 95}, {"t": "text", "c": ["Пиллени эшитгенлей, ёзденчик кюлдю да:"], "p": 96}, {"t": "text", "c": ["– Ол пиллени бир бири юслерине къаларгъа тюшерикди... – деди.", "Артда кёлю бла айтды:"], "p": 97}, {"t": "text", "c": ["– Баобабла уллу ёсгюнчю бек гитчечикле боладыла."], "p": 98}, {"t": "text", "c": ["– Ол кертиди.", "Сени къозучугъунг гитче баобабланы ашаргъа нек керекди?"], "p": 99}, {"t": "text", "c": ["– Ёзге уа! – деп сейирсинди ол."], "p": 100}, {"t": "text", "c": ["Жахиллигими, къарангылыгъымы Ёзден жашчыкъдан жашыра, иги кесек сагъыш этип, сейирсиннгенини магъанасын алай ангыладым."], "p": 101}, {"t": "text", "c": ["Ёзден жашчыкъны планетасында, бирси планеталада кибик, хайырлы бла хайырсыз хансла ёседиле.", "Алай эсе уа, анда иги хансланы иги урлукълары, аман хансланы аман урлукълары бардыла.", "Урлукъла кёзге кёрюнмейдиле. Ала жер тюбюнде, теренде, къалкъыйдыла.", "Аяза келгени баш кётюре башлайды. Кюннге тартынады.", "Аллай къарыусузчукъ, аллай ариучукъ, аллай сюйдюмлючюк.", "Ол турма боллукъ эсе, неда гюл кёкен, ким угъай дейди?", "Сау-саламат ёссюн."], "p": 102}, {"t": "text", "c": ["Алай ол а бир телисине ёсген ханс эсе, тамыры бла юзюп, чыгъарып атаргъа керекди.", "Ёзден жашчыкъны планетасында огъурсуз, къутургъан урлукъла топпа-толудула... баобаб урлукъладыла ала.", "Баобабны жерден чыгъа башлагъанлай эслемесенг, аны тамыры бла юзмесенг, артда аны къурутур амал табалмазса. Планетаны саулай бийлерикди – тамырлары бир жанындан бирси жанына чыгъарыкъдыла.", "Планета гитчечик болса, баобабла уа кёп болсала, ала аны зыккыл-зыккыл этип чачарыкъдыла."], "p": 103}, {"t": "text", "c": ["– Бузаргъа жарамагъан адет-тёре барды, – деген эди манга артда Ёзден жашчыкъ, – эртте къопдунг, бет-къол жуудунг, тизгининги жыйдынг, олсагъатдан планетангы да тизгинин жыяргъа керексе.", "Гюл кёкенледен айыра башлагъанынглай, баобаблагъа хар кюнден чага этерге керексе:", "жангы чыгъа башлагъан заманларында аланы бир бирден айырып таныгъан къыйынды.", "Ол бек эрикдирген иш болса да, къыйын а тюйюлдю."], "p": 104}]}