{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XІІ", "p": 264}, {"t": "text", "c": ["И сійӧ пышйис ыджыдӧ пуксьысь дорысь."], "p": 264}, {"t": "text", "c": ["«Збыльысь тай, верстьӧяс — зэв тешкодь йӧз», — сӧмын удитіс сійӧ мӧвпыштны туйӧ петігас."], "p": 265}, {"t": "text", "c": ["Водзӧ воана енэжмуас оліс винагаг.", "Дзоля принс олыштіс сэні недыр, сӧмын та бӧрын сылы лои зэв гажтӧм."], "p": 267}, {"t": "text", "c": ["Тайӧ енэжмуас воигӧн винагаг чӧла пукаліс да видзӧдіс сы водзын визьӧн-визьӧн сувтӧдалӧм штоп чукӧр вылӧ — тыртӧм да тыраяс вылӧ. — Мый нӧ тэ вӧчан? — юаліс Дзоля принс."], "p": 269}, {"t": "text", "c": ["— Юа, — зэв гажтӧма вочавидзис винагаг."], "p": 270}, {"t": "text", "c": ["— Мыйла?"], "p": 271}, {"t": "text", "c": ["— Медым вунӧдны. — Мый вунӧдны? — юаліс Дзоля принс; сылы жаль лои тӧкаритысьыс."], "p": 273}, {"t": "text", "c": ["— Кӧсъя вунӧдны, мый мем яндзим, — веськыда шуис винагаг да ӧшӧдіс юрсӧ."], "p": 274}, {"t": "text", "c": ["— Мыйысь тэныд яндзим? — юаліс Дзоля принс: сылы лои окота отсавны коньӧрлы."], "p": 275}, {"t": "text", "c": ["— Яндзим юны! — гӧгӧрвоӧдіс винагаг, та бӧрын сылысь ни ӧти кыв эз нин позь пычкыны."], "p": 276}]}