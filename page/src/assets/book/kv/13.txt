{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XІІІ", "p": 277}, {"t": "text", "c": ["И Дзоля принс шӧйӧвошӧм да гӧгӧрвотӧм мортӧн мӧдӧдчис водзӧ. «Да, падъявтӧг збыль, верстьӧяс зэв, зэв тешкодь йӧз», — мӧвпаліс сійӧ туй вуджиг."], "p": 278}, {"t": "text", "c": ["Нёльӧд енэжмуыс вӧлі уджӧн ноксьысь мортлӧн.", "Сійӧ век мыйӧнкӧ ноксис, весигтӧ Дзоля принс воигӧн юрсӧ эз лэптыв."], "p": 280}, {"t": "text", "c": ["— Бур лун, — шуис сылы Дзоля принс.", "— Тіян чигарканыд кусӧма."], "p": 281}, {"t": "text", "c": ["— Куим дорӧ содтам кык — вит.", "Вит дорӧ сизим — дас кык.", "Дас кык да куим — дас вит.", "Бур лун.", "Дас вит дорӧ сизим — кызь кык.", "Кызь кык да квайт — кызь кӧкъямыс.", "Кадӧй абу истӧгсӧ ӧзтывны.", "Кызь квайт дорӧ вит — комын ӧти.", "Упп!", "Ставнассӧ, сідзкӧ лоӧ, витсё ӧти миллион квайтсё кызь кык сюрс сизимсё комын ӧти."], "p": 282}, {"t": "text", "c": ["— Витсё миллионыссӧ мый?"], "p": 283}, {"t": "text", "c": ["— А? Тэ тані на?", "Витсё миллион... Ог нин тӧд мый...", "Сымда уджыс менам! Ме мортыс серъёзнӧй, мем больгынысӧ немла!", "Кык дорӧ вит — сизим...", "— Витсё миллионыссӧ мый? — выльысь юаліс Дзоля принс: мыйкӧ кӧ юалас сійӧ вӧлі, эз ӧвсьыв колана вочакыв кывтӧдз."], "p": 284}, {"t": "text", "c": ["Уджӧн век ноксьысь морт лэптіс юрсӧ:"], "p": 285}, {"t": "text", "c": ["— Ветымын нёль во нин ме ола тайӧ енэжму вылас да тайӧ каднас менӧ торклісны уджысь сӧмын куимысь.", "Медводдзаысьсӧ, кызь кык во сайын ме дорӧ кытыськӧ лэбзис мӧс сітув гаг.", "Сійӧ сэтшӧм гораа дзизгис, мый сэки ме лыдпасъяс содталіг нёльысь шыбӧлясьлі.", "Мӧдысьсӧ, дас ӧти во сайын, менӧ йӧзви юкалан висьӧм, ревматизм матайтліс.", "Пукалана оласногысь...", "Меным гуляйтнысӧ некор. Ме мортыс серъёзнӧй. Коймӧдысьсӧ... со сійӧ!", "Сідзкӧ артмӧ, витсё миллион...", "— Миллионыс мый?"], "p": 286}, {"t": "text", "c": ["Уджӧн ноксьысьлы юрас воис, мый колӧ вочавидзны, а то таысь он мын."], "p": 287}, {"t": "text", "c": ["— Витсё миллион этійӧ посниторйыс, сынӧдас тай корсюрӧ тыдалӧны."], "p": 288}, {"t": "text", "c": ["— Мый нӧ тайӧ, гутъяс?"], "p": 289}, {"t": "text", "c": ["— Да абу, сэтшӧм поснияс, югъялысьяс."], "p": 290}, {"t": "text", "c": ["— Мазіяс."], "p": 291}, {"t": "text", "c": ["— Да немся абу. Сэтшӧм посньыдикӧсь, зарни кодьӧсь. Быд дышпоз на вылӧ кӧ сӧмын видзӧдлас, сылӧн чужӧны гуся кӧсйӧмъяс.", "А ме мортыс серьёзнӧй. Меным гуся кӧсйӧмъясӧн овны некор."], "p": 292}, {"t": "text", "c": ["— А-а, кодзувъяс?"], "p": 293}, {"t": "text", "c": ["— Сідз-сідз. Кодзувъяс."], "p": 294}, {"t": "text", "c": ["— Витсё миллион кодзув? А мый тэ накӧд вӧчан?"], "p": 295}, {"t": "text", "c": ["— Витсё ӧти миллион квайтсё кызь кык сюрс сизимсё комын ӧти.", "Ме мортыс серъёзнӧй, ме стӧчлун радейта."], "p": 296}, {"t": "text", "c": ["— Но мый нӧ тэ вӧчан став тайӧ кодзувнас?"], "p": 297}, {"t": "text", "c": ["— Мый вӧча? — Да."], "p": 299}, {"t": "text", "c": ["— Нинӧм ог вӧч. Тайӧ менам эмбурӧй."], "p": 300}, {"t": "text", "c": ["— Кодзувъясыс тэнад эмбур?"], "p": 302}, {"t": "text", "c": ["Но ме аддзылі нин корольӧс, коді...", "— Корольяслӧн нинӧмыс абу.", "Найӧ сӧмын каналӧны, саралӧны.", "Тайӧ дзик мӧдтор."], "p": 303}, {"t": "text", "c": ["— А мыйла тэныд колӧны кодзувъясыс эмбурад?"], "p": 304}, {"t": "text", "c": ["— Медым лоны озырӧн."], "p": 305}, {"t": "text", "c": ["— А мыйла колӧ лоны озырӧн?"], "p": 306}, {"t": "text", "c": ["— Медым ньӧбавны выль кодзувъяс, найӧс кӧ кодкӧ восьтас."], "p": 307}, {"t": "text", "c": ["«Сійӧ мӧвпалӧ дзик нин винагагыс моз», — мӧвпыштіс Дзоля принс."], "p": 308}, {"t": "text", "c": ["Сэсся пондіс юасьны водзӧ:"], "p": 309}, {"t": "text", "c": ["— Кыдзи позьӧ кутны эмбурын дзоридзьяс?"], "p": 310}, {"t": "text", "c": ["— Кодзувъясыс кодлӧн? — броткигмоз юаліс век ноксьысь морт."], "p": 311}, {"t": "text", "c": ["— Ог тӧд.", "Некодлӧн."], "p": 312}, {"t": "text", "c": ["Сідзкӧ, менам, ӧд ме медводдзаӧн тайӧторсӧ мӧвпышті."], "p": 313}, {"t": "text", "c": ["— И тайӧ тырмымӧн?"], "p": 314}, {"t": "text", "c": ["— Дерт жӧ.", "Тэд кӧ сюрас алмаз донаиз (сійӧ некодлӧн), то сійӧ тэнад. Тэныд кӧ медводдзаӧн юрад воас кутшӧмкӧ мӧвп, тэ сы вылӧ босьтан патент: сійӧ тэнад.", "Кодзувъясыс менам, ӧд меӧдз некоді эз и мӧвпыштлы сюйны найӧс эмбурӧ, асэмбуравны."], "p": 315}, {"t": "text", "c": ["— Тайӧ збыльтор, — шуис Дзоля принс.", "— И мый тэ накӧд вӧчан?"], "p": 316}, {"t": "text", "c": ["— Ас вӧляысь наӧн вӧдитча, — вочавидзис век уджӧн ноксьысь.", "— Лыддяла найӧс да выльысь лыддя.", "Тайӧ зэв сьӧкыдтор.", "Ме мортыс серьёзнӧй."], "p": 317}, {"t": "text", "c": ["Сӧмын татшӧм вочакывйыс Дзоля принслы вӧлі тырмытӧм."], "p": 318}, {"t": "text", "c": ["— Менам кӧ эм шӧвк чышъян, ме сійӧс верма чышъянавны сьылі гӧгӧр да нуны аскӧд, — шуис сійӧ. — Менам кӧ эм дзоридз, ме верма сійӧс нетшыштны да нуны аскӧд.", "А тэ ӧд он вермы босьтны кодзувъяссӧ!"], "p": 319}, {"t": "text", "c": ["— Ог, но ме верма пуктыны найӧс банкӧ."], "p": 320}, {"t": "text", "c": ["— Кыдз сідз?"], "p": 321}, {"t": "text", "c": ["— А тадзи: гижа кабалаӧ, кымын кодзув менам эм. Сэсся пукта кабаласӧ кӧрткудйӧ да томнала восьтанӧн."], "p": 322}, {"t": "text", "c": ["— И ставыс?"], "p": 323}, {"t": "text", "c": ["— Тайӧ тырмымӧн."], "p": 324}, {"t": "text", "c": ["«Вот тешкодьыс! — мӧвпыштіс Дзоля принс. — Быттьӧкӧ кывбур сяма артмӧ. Сӧмын абу нин тайӧ сэтшӧм серъёзнӧйтор»."], "p": 325}, {"t": "text", "c": ["Мый сійӧ серъёзнӧйтор, а мый абу, — тайӧс Дзоля принс гӧгӧрволіс ас ногыс, немся эз верстьӧяс моз."], "p": 326}]}