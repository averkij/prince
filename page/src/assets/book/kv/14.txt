{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XІV", "p": 327}, {"t": "text", "c": ["— Менам эм дзоридз, — шуис сійӧ, — да быд асыв ме сійӧс киськала. Менам эм куим вулкан, да быд вежон ме найӧс весала. Куимнансӧ весала, кусӧмсӧ тшӧтш.", "Быдторйыс ӧд вермас лоны.", "И вулканъясӧйлы, и дзоридзӧйлы лоӧ бур, найӧ кӧ менам.", "А кодзувъяслы дзик веськодь, налы тэысь некутшӧм буртор ни тӧжд абу.", "Уджӧн ноксьысь морт кӧсйис эськӧ вомсӧ восьтыны, но сідзи и эз аддзы шуана кывъяссӧ; да Дзоля принс водзӧ петіс туйӧ."], "p": 327}, {"t": "text", "c": ["«Збыль, верстьӧяс — сё збыль шемӧстана войтыр», — восьса сьӧлӧмӧн туй вуджигкості висьтавліс сійӧ аслыс."], "p": 328}, {"t": "text", "c": ["Витӧд енэжмуыс ас дорас вӧлі зэв кыскана. Сійӧ вӧлі медся ичӧтик.", "Сэтчӧ вермӧмаӧсь меститчыны сӧмын пӧнар да сійӧс ӧзталысьыс.", "Дзоля принс некыдз эз вермы вежӧртны, мый вылӧ енкӧлаас вошӧм тайӧ ичӧтик енэжмуас, кытӧн керка ни олысьяс абу, колӧны пӧнар да сійӧс ӧзталысьыс. Сійӧ мӧвпаліс тадзи: «Гашкӧ, тайӧ мортыс и серам петкӧдлӧ. Сӧмын сійӧ абу тыртӧм доз, кыдзи король, ыджыдӧ пуксьысь, уджӧн век ноксьысь да винагаг. Сылӧн уджыс мыйӧнкӧ да колана.", "Кор сійӧ ӧзтӧ ассьыс пӧнарсӧ — быттьӧ чужӧ нӧшта ӧти кодзув либӧ дзоридз.", "А кор пӧнарсӧ кусӧдӧ — сэки кодзулыс либӧ дзоридзыс быттьӧ унмовсьӧны."], "p": 331}, {"t": "text", "c": ["Зэв бур удж. Тайӧ збыльысь колантор, мича да»."], "p": 332}, {"t": "text", "c": ["Да, енэжмуыскӧд ӧтрӧвняасьӧмӧн, сійӧ пыдди пуктӧмпырысь копыртчыліс пӧнар ӧзталысьлы. — Бур лун, — шуис сійӧ. — Мыйла тэ ӧні кусӧдін ассьыд пӧнартӧ?"], "p": 334}, {"t": "text", "c": ["— Тадзи сёрнитчӧма, — вочавидзис ӧзталысь.", "— Бур лун."], "p": 335}, {"t": "text", "c": ["— Мый йылысь сёрнитчӧма?"], "p": 336}, {"t": "text", "c": ["— Кусӧдны пӧнарсӧ.", "Бур рыт. Да бара ӧзтіс пӧнарсӧ."], "p": 338}, {"t": "text", "c": ["— Мыйла тэ бара сійӧс ӧзтін?"], "p": 339}, {"t": "text", "c": ["— Тадзи сёрнитчӧма, — выльысь вочавидзис ӧзталысьыс."], "p": 340}, {"t": "text", "c": ["— Ог гӧгӧрво, — веськыда шуис Дзоля принс."], "p": 341}, {"t": "text", "c": ["— Гӧгӧрвонысӧ тані нинӧм, — шуис ӧзталысь. Сёрнитчӧма кӧ, сідзкӧ сёрнитчӧма. Бур лун."], "p": 342}, {"t": "text", "c": ["Да пӧнарсӧ кусӧдіс."], "p": 343}, {"t": "text", "c": ["Сэсся гӧрд сера мича нырчышъянӧн чышкаліс пӧсьсӧ чужӧмсьыс да шуис:"], "p": 344}, {"t": "text", "c": ["— Сьӧкыд менам уджсикасӧй.", "Коркӧ тайӧ вӧлі коланатор. Ме кусӧдалі пӧнаръяс асывъяснас, а рытъяснас бара ӧзталі.", "Менам кольліс нӧшта лун шойччыны да вой узьны... — А сэсся сёрнитчӧмсӧ лои вежӧма? — Сёрнитчӧмсӧ абу вежӧма, — шуис пӧнар ӧзталысь. — Сыын и шогыс!", "Менам енэжмуӧй воысь воӧ бергалӧ век ӧдйӧджык, сёрнитчӧмыс кольӧ воддзаыс."], "p": 346}, {"t": "text", "c": ["— А ӧні сэсся кыдзи? — юаліс Дзоля принс."], "p": 347}, {"t": "text", "c": ["— А вот сідзи. Енэжмуӧй тырвыйӧ бергӧдчӧ ӧти минутӧн, да менам ни ӧти минут абу лолыштны. Быд минутӧ ме кусӧда пӧнарӧс да бара сійӧс ӧзта."], "p": 348}, {"t": "text", "c": ["— Со тешкодьторйыс!", "Сідзкӧ тэнад луныд кыссьӧ сӧмын ӧти минут!"], "p": 349}, {"t": "text", "c": ["— Нинӧм тешкодьыс тані абу, — паныд шуис пӧнар ӧзталысь.", "— Ми тэкӧд сёрнитам нин дзонь тӧлысь."], "p": 350}, {"t": "text", "c": ["— Дзонь тӧлысь?"], "p": 351}, {"t": "text", "c": ["— Но да. Комын минут.", "Бур рыт!", "Да сійӧ бара ӧзтіс пӧнарсӧ."], "p": 352}, {"t": "text", "c": ["Дзоля принс видзӧдіс пӧнар ӧзталысь вылӧ, да сылы сійӧ сьӧлӧм вылас воис пыр ёнджыка, ӧд мортыс чорыда кутчысьӧ сетӧм кывйӧ."], "p": 353}, {"t": "text", "c": ["Принс казьтыштіс, кыдз вештавліс ассьыс улӧссӧ инысь инӧ, медым видзӧдны нӧшта ӧтчыдысь шонді пуксьӧмсӧ. Сылы лои окота отсыштны ёртыслы.", "— Кывзы, — шуис зонка ӧзталысьлы. — Ме тӧда ӧтитор: тэ верман шойччыны кор кӧсъян.", "— Мем век окота шойччыштны, — шуис пӧнар ӧзталысь."], "p": 355}, {"t": "text", "c": ["Ӧд позьӧ вӧлӧм ӧти кадӧ кутны сетӧм кыв да сэк жӧ и дышӧдчыны."], "p": 356}, {"t": "text", "c": ["— Тэнад енэжизйыд сэтшӧм ичӧтик, — водзӧ сёрнитіс Дзоля принс, — тэ верман сійӧс кытшовтны куим воськолӧн. Колӧ сӧмын мунны сэтшӧм ӧдӧн, мед век лоны шонді водзын. Кӧсъян кӧ шойччыштны, тэ век мун, мун... и луныс пондас кыссьыны сы дыра, мый дыра тэ кӧсъян. — Но таысь меным водзӧсыс ичӧт, — шуис пӧнар ӧзталысь.", "— Медся ёна олӧмам ме кӧсъя узьны."], "p": 358}, {"t": "text", "c": ["— Сідзкӧ, лёк тэнад олӧмыд, — сьӧлӧм сетіс Дзоля принс."], "p": 359}, {"t": "text", "c": ["— Лёк менам олӧмӧй, — ӧти кывйӧ воис пӧнар ӧзталысь.", "Бур лун. Да кусӧдіс пӧнарсӧ."], "p": 361}]}