{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "XXІV", "p": 554}, {"t": "text", "c": ["— А мый вӧчны тайӧ ветымын куим минутнас?"], "p": 554}, {"t": "text", "c": ["— Мый кӧсъян."], "p": 555}, {"t": "text", "c": ["«Менам кӧ вӧлі содтӧд ветымын куим минут, — мӧвпыштіс Дзоля принс, — ме эськӧ дзик пыр муні ӧшмӧс дорӧ...»."], "p": 556}, {"t": "text", "c": ["Неминучаӧ менам веськалӧмсянь колис нин вежон. Бурдӧдчантор вузалысь йылысь висьт кывзігкості ме юи бӧръя ваӧс."], "p": 557}, {"t": "text", "c": ["— Да, — шуи ме Дзоля принслы, — став тэнад висьталӧмторйыд вежӧрӧс пальӧдӧ, сӧмын ме эг на дзоньтав ассьым еропланӧс. Менам став ваӧй быри, да ме эськӧ тшӧтш шуда вӧлі, верми кӧ ӧні дзик пыр мунны ӧшмӧс дорӧ."], "p": 558}, {"t": "text", "c": ["— Ручыс, кодкӧд тай ме ёртаси...", "— Донаӧй менам, мый ӧні меным Ручыд?"], "p": 559}, {"t": "text", "c": ["— Мыйла?"], "p": 560}, {"t": "text", "c": ["— Да сы вӧсна мый ми кулам ватӧгыд.", "Сійӧ эз гӧгӧрво, кутшӧм тані эм йитӧд, паныд шуис: — Бур, вӧлі кӧ тэнад сэтшӧм ёрт, мый сы вӧсна весигтӧ позяс кувны."], "p": 561}, {"t": "text", "c": ["А мем зэв нимкодь сыысь, мый ёртася Ручкӧд...", "«Сійӧ оз гӧгӧрво, мый вермас лоны.", "Сылӧн некор кынӧмыс абу сюмавлӧма, горшыс абу косьмылӧма.", "Сылы тырмымӧн шонді югӧрыс...»"], "p": 562}, {"t": "text", "c": ["Ме тайӧс горӧн эг шу, сӧмын мӧвпышті.", "Но Дзоля принс видзӧдліс ме вылӧ да шуыштіс: — Менам тшӧтш горшӧй косьмӧ..."], "p": 563}, {"t": "text", "c": ["Мунам, ӧшмӧс корсям...", "Ме мудзӧмӧн паськӧді киясӧс: кутшӧм тӧлк лоас ота тыртӧминын ӧшмӧс корсьӧмысь?", "Век жӧ ми петім туйӧ."], "p": 564}, {"t": "text", "c": ["Уна час чӧж ми мунім; медбӧрти пемдіс, да енэжас ломзялісны кодзувъяс.", "Горш косьмӧмӧйла менӧ кынтіс-вӧдитіс нин, да ставсӧ аддза вӧлі вӧтын моз.", "Дзоля принслысь кывъяссӧ юрам кутӧмӧн ме юалі:"], "p": 565}, {"t": "text", "c": ["— Сідзкӧ, тэ горш косьмӧмсӧ тшӧтш тӧдан?"], "p": 566}, {"t": "text", "c": ["Сійӧ эз вочавидз, шуис сӧмын: — Ва ковмывлӧ тшӧтш сьӧлӧмлы...", "Ме эг гӧгӧрво, сӧмын чӧв олі.", "Ме тӧді: оз ков сійӧс ёна юасьны."], "p": 568}, {"t": "text", "c": ["Зонка мудзис, пуксис лыа вылӧ.", "Ме пукси орччӧн.", "Ланьтӧмӧн олім. Сэсся сійӧ шуис:"], "p": 569}, {"t": "text", "c": ["— Кодзувъясыс зэв мичаӧсь, сы понда мый кӧнкӧ сэні ылын эм дзоридз, кӧть сійӧ тыдавтӧм...", "— Да, дерт жӧ, — тӧлысьӧн югзьӧдӧм гыалана лыа вылӧ видзӧдлігмоз сӧмын шуи ме."], "p": 570}, {"t": "text", "c": ["Тыртӧминыс тшӧтш мича... — содтіс Дзоля принс."], "p": 571}, {"t": "text", "c": ["Тайӧ збыль. Меным сьӧлӧм вылӧ век воліс тыртӧминын олӧмыс.", "Пукалан лыа мыльк вылын. Нинӧм оз тыдав. Нинӧм оз кыв.", "Сэк жӧ чӧв-лӧньыс быттьӧ югӧрасьӧ...", "— Тӧдан, мыйӧн бур тыртӧминыс? — шуис сійӧ. — Кӧнкӧ сыын гусьӧн эмӧсь ӧшмӧсъяс.", "Меным юрӧ кучкис: друг ме гӧгӧрвои, мыйла гусятор видзӧмӧнмоз лыаыс югӧрасьӧ.", "Коркӧ важӧн, ичӧт зонкаӧн на, ме олі важ-важ керкаын. Висьтавлісны, сэтчӧ пӧ гусьӧн дзебӧмаӧсь донаторъяс.", "Гӧгӧрвоана, мый сійӧс сідзи некод эз аддзыв, гашкӧ, некод эз и корсьлы."], "p": 573}, {"t": "text", "c": ["Та вӧсна керкасӧ быттьӧ вӧлӧм туналӧм: ас сьӧлӧмас сійӧ дзебӧ вӧлі гусятор...", "— Да, — шуи ме. — Мед кӧть тайӧ керка, кодзув либӧ тыртӧмин — медся мичаторйыс наын сійӧ, мый синнад он аддзы."], "p": 574}]}