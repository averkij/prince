{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Дзоля принс", "p": 1}], "body": [{"t": "h2", "c": "VІ", "p": 105}, {"t": "text", "c": ["Ӧтчыд сійӧ вӧзйис мем зільыштны да серпасавны сідз, медым миянӧс бура гӧгӧрвоасны челядь."], "p": 105}, {"t": "text", "c": ["— Найӧс кӧ суас мог коркӧ ветлыны мукӧд муясӧ, то тайӧ ныв-пилы ковмас. Мукӧд уджсӧ позяс эновтлыны, таысь лёкыс оз ло.", "Но сетан кӧ вӧля баобабъяслы, шогысь он мын.", "Ме тӧда ӧти енэжму, сэні овліс дышпоз.", "Сійӧ ас кадӧ абу нетшыштӧма куим петас...", "Дзоля принс зэв стӧча мем ставсӧ висьталіс, да ме серпасалі тайӧ енэжмусӧ.", "Вир оз лӧсяв мем велӧдны йӧзӧс бур олӧмӧ. Но этшаӧн тӧдӧны, кутшӧм лёктор вайӧны баобабъяс, а астероид вылӧ быд воысьӧс вермас суны ыджыд шог, — та пӧрйӧ ме ог нин кут кутчысьны. «Челядьӧй! — шуа ме. — Видзӧй асьнытӧ баобабъясысь!»", "Ме кӧсъя водзвыв видзны ассьым ёртъясӧс найӧс важӧн нин кыйӧдысь лёкторйысь, а найӧ весигтӧ оз и чайтны тайӧс лоиг, кыдзи эг тӧдлы водзвыв тайӧс и ме.", "Та вӧсна ме сэтшӧм зільӧмӧн ставсӧ серпасалі, да та йылысь немся ог жалит.", "Вермас лоны, ті юаланныд: мыйла тайӧ небӧгас сэсся абу татшӧм мӧрччана мӧд серпасыс, баобабъясаысь кындзи?", "Вочакывйыс зэв кокни: ме зіли, сӧмын менам немтор эз артмы.", "А со баобабъясӧс серпасалігӧн менӧ ышӧдіс ӧтитор — тайӧ вир ёна колантор да эновтны позьтӧмтор."], "p": 106}, {"t": "text", "c": ["Ок, Дзоля принс! Вочасӧн ме сідзжӧ гӧгӧрвои, кутшӧм гажтӧм да ӧтпертаса вӧлӧма тэнад олӧмыд.", "Зэв дыр тэнад вӧлӧма сӧмын ӧти гажӧдчантор: тэ нимкодясьӧмыд шонді пуксьӧмӧн.", "Та йылысь ме тӧдмалі нёльӧд лунӧ асывнас, шуин тэ кор:"], "p": 108}, {"t": "text", "c": ["— Ме зэв ёна радейта рытъя кыа.", "Мунам видзӧдлам шонді пуксьӧмсӧ."], "p": 109}, {"t": "text", "c": ["— Сӧмын ковмас виччысьыштны."], "p": 110}, {"t": "text", "c": ["— Мый виччысьны?"], "p": 111}, {"t": "text", "c": ["— Медым шондіыс пуксяс."], "p": 112}, {"t": "text", "c": ["Водзассӧ тэ ёна шемӧсмин, а сэсся серӧктін ас вылад да шуин:"], "p": 113}, {"t": "text", "c": ["— Менам аскылӧмӧй сэтшӧм, быттьӧ ме ас гортам!"], "p": 114}, {"t": "text", "c": ["И збыльысь ӧд. Быдӧн тӧдӧ: Америкаын кодыр лун шӧр кад, Францияын шондіыс пуксьӧ нин."], "p": 115}]}