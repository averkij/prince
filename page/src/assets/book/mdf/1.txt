{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "І", "p": 3}, {"t": "text", "c": ["Мзярда тейне ульсь кота кизот, «Видексонь азкст» книгаса мон лувондонь туста вирьхнень колга, коса ашель аф ломанень, аф ракшань фкявок пильгоки. И весть мон няень мяльс туф картинаня. Тя картинать эзда ванць лангозон оцюдонга оцю куй – удав, кона тя ёткть ёралексоль нилемс кати-кодама ракша.", "Вов кода тя ульсь няфтьф:"], "p": 3}, {"t": "text", "c": ["Книганяса корхтавсь: «Куйсь нилендьсы эсь сатфксонц апак порьхть, целайнек.", "Тяда меле сон ёфси афи шерьхкови и уды пяле кизошка, снярс, мзярс потмосонза аф памордеви-тапави пяльксонь пялькс ярхцамбяльсь». Мон пяк ламоксть арьсекшнень пельксшить и отькорьксшить колга, конат эрявкснихть тяфтама вирьхнень пачк якамста, и эста мазы карандашса рисавань эсь васенце картинказень. Тя ульсь монь 1-це рисавафозе.", "И вов мезе няфтень:"], "p": 6}, {"t": "text", "c": ["Мон няфтине эсь рисавафозень оцюфненди и кизефтине синь, пелькс али аф пелькс тейст."], "p": 8}, {"t": "text", "c": ["– А мезенкса шляпась тейнек пелькс? – каршек азозь оцюфне."], "p": 9}, {"t": "text", "c": ["А тя ульсь ёфси аф шляпа.", "Тя ульсь куй – удав, кона нилезе слонть.", "Эста мон няфтине куйть потмоширде, штоба оцюфненди сяда шарьхкодеволь. Тейст вдь фалу эряви сембось сяда лацкас шарьхкотьфтемс.", "Тя монь 2-це рисавафозе."], "p": 10}, {"t": "text", "c": ["Оцюфне мярьгсть тейне аш месть няфнемс куйхть аф потмоширде, аф ланга, а сяда лама мяльда шарфнемс географияти, историяти, арифметикати и эльбятьксфтома сёрмадомати.", "Вов и лисенди, нинге ёмланяста, кота кизоняса, мон атказань цебярь художникокс улемать эзда. 1-це и 2-це рисавафонень оцюфненди мяльсь аф тумаснонь сюнеда, мон лоткань эстейнь кемама.", "Вдь, оцюфне кой-коста синцьке мзярдовок мезевок аф шарьхкодихть и шабатнендивок аш мяльсна пачфтемс тя асушить."], "p": 12}, {"t": "text", "c": ["И вов мондейне савсь кочкамс лия профессия, мон тонафнень лётчиконди.", "Арань лётчикокс и лиине пцтай сембе масторть.", "И географиясь афкукс тейне пяк лездсь.", "Мон маштонь сельмонь апак чипордак явфтомс Китайть Аризонть эзда.", "И мялезе азомс, тя кондясти нинге, мзярда веть юмафтсак эсь кицень."], "p": 13}]}