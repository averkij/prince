{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "Х", "p": 189}, {"t": "text", "c": ["– А кда ракшатне, масторланга шашни суксне…", "– Тейне эряви кирдемс каршезост, и кафта-колма сукссь кирдеви, сяс мес оцю мялезе содамс кодамот синь, мелавнятне.", "Улема, синь аф азомшка цебярьхть и мазыхть. Вдь кие мле кармай монь варчсемон? Вдь тон улят ичкозе. А оцю ракшатнень эзда мон аф пелян. Монь тяфта жа улихть кенжене. И виде ваймот сон няфтьсь эсь ниле сялгиензон лангс.", "Меле поладозе: – Сембе, тяк тарксе пингть! Стака!", "Срхкать тумс – архт!"], "p": 190}, {"t": "text", "c": ["Сон ашезь ёра няфтемс Ёмла Оцязорняти эсь сельмоведензон.", "Вдь тя ульсь прянь шнафты, эсь прянь кельги и мазыдонга мазы панчф…"], "p": 191}, {"t": "text", "c": ["Ёмла Оцязорнять масторонцты сембода малакс лувовсть 325-це, 326-це, 327-це, 328-це, 329-це и 330-це астероиттне."], "p": 192}, {"t": "text", "c": ["Вов и сон арьсесь: срхкан синь ваномост, вдь эряви эстейне мумс тев да и тонафнемс кой-мезти."], "p": 193}, {"t": "text", "c": ["Васенце астероидть эса эрясь оцязор: щафоль козя щамса и озафоль азорондамань озаманц лангс, конац ульсь аф ёфси козя ломанень, но сембе сяка оцязоронь."], "p": 194}, {"t": "text", "c": ["– А, вов и мялень ваны, и тевонь тии сась! – ювадсь оцязорсь, няемок Ёмла Оцязорнять."], "p": 195}, {"t": "text", "c": ["«Кода сон монь содамань? – арьсезевсь Ёмла Оцязорнясь. – Вдь сон монь васенцеда няйсамань!» Сон ашезе сода, што оцязорхне семботь лангс ваныхть аф арьсезь, а стак, кода ули: тейст сембе ломаттне тя мялень ваныхть и тевонь тиихть."], "p": 196}, {"t": "text", "c": ["– Малатт, монь мялезе ваномс тонь сяда лацкас, – азозе прянь няи оцязорсь, вдь сонь тя пингть ульсь оцязоронь виец лиятнень инголе."], "p": 197}, {"t": "text", "c": ["Ёмла Оцязорнясь варжакстсь кафта пяли, вешсь сельмоса озама васта, аньцек оцязорть щамбяленза кяшезь сембе масторлангонц.", "Савсь ащемс стяда аф ваномок сянь лангс, што сизесь… и апак учсек афкстсь."], "p": 198}, {"t": "text", "c": ["– Кирдемок мяльса этикетть, аф мярьгондеви афкснемс монархть пингста, – азозе оцязорсь.", "– Мон аф мярьган тейть тяса афкснемс."], "p": 199}, {"t": "text", "c": ["– Мон аф нарошна, мон афи шарьхкодень, кода тя лиссь, – виздезь мярьгсь Ёмла Оцязорнясь.", "– Мон ламос улень ки лангса и ёфси ашень уда…", "– Эста мон мярьган тейть афкснемс, – поладозе оцязорсь. – Лама киза ни мон ашень няенде кода кие-бди афксни.", "Тя эряви лацкас ваномс.", "Ну, мезе, афкстт!", "Тяфтама монь кемокстаф валозе."], "p": 200}, {"t": "text", "c": ["– Ожу… монь ёфси аш мялезе тяникиге афкстомс, – потмараста таргазе Ёмла Оцязорнясь и сонць якстерьгодсь."], "p": 201}, {"t": "text", "c": ["–Гм, гм… Эста… Эста мон кошартте афкснемс, али аф афкснемс… Оцязорсь сонцьке тапарясь и, улема, ёфси аф ламода кяжиясь."], "p": 202}, {"t": "text", "c": ["Вдь оцязорти инь эрявикссь – тя мзярда сембе тиихть стане, кода мярьгсь сон и ёфси аф молихть каршек.", "А каршек ащемать сон аф кельгсы. Вдь сон афкуксонь монарх.", "И сембе сяка сон ульсь пяк цебярь и пара ломань, сяс фалу кошярясь лиятнень эса тиендемс аньцек цебярь и афкуксонь тефт."], "p": 203}, {"t": "text", "c": ["«Кда мон мярьган эсь генералозти арамс иневедень калонь кунци нармонькс, – корхтай сон, и кда генералти тя тевсь аф тиеви, эста муворусь аф сон, а мон»."], "p": 204}, {"t": "text", "c": ["– Мярьк тейне озамс? – пелезь кизефтезе Ёмла Оцязорнясь."], "p": 205}, {"t": "text", "c": ["– Кошартте, озак! – каршек азозе Оцязорсь и прянь няезь ускозень щамонзон эсь ширезонза."], "p": 206}, {"t": "text", "c": ["Аньцек Ёмла Оцязорнясь ашезь сявонде мяльс: вдь масторнясь тяфтама ёмланя, а кинь эса кошяряй тя оцязорсь?"], "p": 207}, {"t": "text", "c": ["– Тонь оцязорксшице, – ушедозе сон, – мярьк кизефтемс…", "–Кошартте, кизефтть! – кенордазь азозе оцязорсь."], "p": 208}, {"t": "text", "c": ["– Тонь оцязорксшице… кинь эса кошярят тя масторса?"], "p": 209}, {"t": "text", "c": ["– Сембонь, – апак арьсек азозе оцязорсь. – Сембонь?"], "p": 211}, {"t": "text", "c": ["Оцязорсь няфтсь кядьса эсь масторонц лангс, а тяфта жа лия масторхнень и тяшттнень лангс."], "p": 212}, {"t": "text", "c": ["– И сембонь вятьсайть-кошярясайть? – омбоцеда кизефтезе Ёмла Оцязорнясь."], "p": 213}, {"t": "text", "c": ["– Виде, – поладозе оцязорсь."], "p": 214}, {"t": "text", "c": ["Вдь сон видекс афкуксонь монарх и ашель тевонзонды кодамовок перяфкс али пе."], "p": 215}, {"t": "text", "c": ["– И тяшттне тонь кулхцонттядязь? – кизефтезе Ёмла Оцязорнясь."], "p": 216}, {"t": "text", "c": ["– А кода мле. Виде, стане, – мярьгсь оцязорсь. Тяшттне эзкок тисазь сянь, мезе мярьган.", "Мон аф кельгса, мзярда аф кулхцондсамазь."], "p": 217}, {"t": "text", "c": ["Ёмла Оцязорнясь пяк кенярдсь тя азфти. Вов ба тейнза тяфтама оцязоронь вийть! Эста сон шимадома ширеть мазышинц ванондолезе аф нильгемонь нилексть шити, а сизьгемонь кафксть, а, пади, и сядоксть, али кафта сятт и ёфсикс афоль эряв полафнемс озама вастонц!", "И вов тага нолдазе прянц, ризназевсь: лятфтазе эсь масторонц, конань кадозе. Меле, кочкамок сембе ёруксшинц, эняльдсь оцязорти:"], "p": 218}, {"t": "text", "c": ["– Монь мялезе няемс шимадома ширеть…", "Эняльдян, ульхть ляпе седикс, кошартк шинять валгома…", "– Кда мон кошардса кодама-бди генералонь лиендемс мелавнякс панчфкаста панчфкас, али сёрмадомс кати-кодама трагедия, али арамс иневедень калонь кунци нармонькс, а генералти тя тевсь аф тиеви, эста кие муворусь – сон али мон?"], "p": 219}, {"t": "text", "c": ["– Тон, оцязорксшице, – вишкста азозе Ёмла Оцязорнясь."], "p": 220}, {"t": "text", "c": ["– Афкукс, виде, – кемокстазе оцязорсь. Эрть кядста эряви кизефтемс сянь, мезе тейнза максови али тиеви.", "Кошардомань тефне эста улихть видексонь, кда арьсефт синь ёнюста.", "Кда тон, кода оцязор, кошардсайть эсь ломаттнень ёрдамс пря иневедьс, эста ломаттне кеподихть каршезот и кармайхть тюрема мархтот.", "Монь мялезе, штоба монь кулхцондолемазь, сяс кошярян тиемс аньцек арьсеф и ёню тефт."], "p": 221}, {"t": "text", "c": ["– А кода шимадома ширесь? – лятфтазе Ёмла Оцязорнясь: вдь содаф, кда сон кизефтезе весть, аф потай, учи каршек вал."], "p": 222}, {"t": "text", "c": ["– Кармай улема тейть и шамадома ширесь.", "Мон кошардса шить валгома.", "Аньцек васенда учан тя тевть тиемс сяда цебярь пинге, вов тяса и оцязоронь ёнюшись и маштомашись."], "p": 223}, {"t": "text", "c": ["– А мзярда сай ся цебярь пингсь? – мялецоль содамс Ёмла Оцязорнять."], "p": 224}, {"t": "text", "c": ["– Гм, гм, – арьсезевсь оцязорсь, шарфнемок эчке ковгярьксонц. – Тя кармай улема… Гм, гм… Тя кармай улема тячи илять сисем частста нильгемонь минутаста."], "p": 225}, {"t": "text", "c": ["Ёмла Оцязорнясь тага афкстсь.", "Ужяль, мес тяса шимадома ширеть лангс аф ванат снярда, мзярда ули мяльце!", "И, видеть азомс, сонь ёфси юмась мялец стак ащемда, аф ламода машнезевсь."], "p": 226}, {"t": "text", "c": ["– Тейне тума, – азозе сон оцязорти. – Сяда ламос аш месть тяса тиендемс."], "p": 227}, {"t": "text", "c": ["– Лятт! – мярьгсь оцязорсь: сон ульсь эсь прянь няи и эсь прянь кельги оцязоркс, вдь тяни сонь видесонза ульсь мялень ваны и тевонь тии ломань, конань мархта ашель мялец явомс. – Лятт, мон тихте тонь министоркс."], "p": 228}, {"t": "text", "c": ["– Кодама министоркс?"], "p": 229}, {"t": "text", "c": ["– Ну… юстициянь."], "p": 230}, {"t": "text", "c": ["– Аньцек тяса аш кинь судендамс!"], "p": 231}, {"t": "text", "c": ["– Кода азомс, – каршек путозе валонц оцязорсь. – Мон нинге аф педа-пес ваныне эсь оцязоронь масторозень. Мон пяк сирян, каретанди васта тяса аш, а якамс ялга ёфси аш мялезе, сизян… Ёмла Оцязорнясь венемсь и нинге весть варжакстсь масторть омба ширезонза. – Мон ваныне ни! – пшкядсь сон. – Тоса тяфта жа кивок аш."], "p": 233}, {"t": "text", "c": ["– Эста эсь пряцень судендак, – азозе оцязорсь.", "– Тя, вдь, сембода стака тевсь.", "Кда маштат видеста и ёнюста эсь прянь судендама, эста тон афкуксонь смузю и ёню ломанят."], "p": 234}, {"t": "text", "c": ["– Эсь прязень мон судендаса коса мялезе, – поладозе Ёмла Оцязорнясь. – Тянкса аф эряви тейне ащекшнемс тяса, тонь ширесот."], "p": 235}, {"t": "text", "c": ["– Гм, гм… – арьсезевсь оцязорсь. – Тейне арам, монь масторлангсон коса-бди эряй сире крьса.", "Мон эрь веня маряса, кода сон кашторфты.", "Тейть эряволь ба судендамс тя сире крьсать. Пингонь ётазь судендак сонь куломати.", "И катк сонь эряфоц ащи тонь эздот. А меле куломать вастс касть меки тейнза эряф. Вдь эряви ванфтомс сире крьсать, сон тяса ськамонза."], "p": 236}, {"t": "text", "c": ["– Аф кельгса макссемс кинь-бди куломати, – мярьгсь Ёмла Оцязорнясь. И эряви азомс, тейне тума."], "p": 237}, {"t": "text", "c": ["– Аф, аф тума, – каршек азозе оцязорсь."], "p": 238}, {"t": "text", "c": ["Ёмла Оцязорнясь ёфсикс срхкафоль ни кис, аньцек сон пельсь эсь туманц мархта обжамс сире оцязорть."], "p": 239}, {"t": "text", "c": ["– Кда тонь, оцязорксшице, ули мяльце максомс ёню и смузю кошардома вал, кона эзкок пяшкодеволь, – мярьгсь сонь.", "– Эста, кепотьксонди, мярьк тейне срхкамс кис, аф ётафнемок шавос пингть…", "Тейне арам, сяда цебярь пинге тя кошардомати афи муви."], "p": 240}, {"t": "text", "c": ["Оцязорсь ащесь апак корхтак и Ёмла Оцязорнясь, бта аф ламода абондсь, учсь, меле крхкаста таргазе ваймонц и срхкась кис."], "p": 241}, {"t": "text", "c": ["– Тихте тонь посолкс! – мельганза кенордазь пешкодсь оцязорсь."], "p": 242}]}