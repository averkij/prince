{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХІ", "p": 243}, {"t": "text", "c": ["А шамаликоц тя пингть ульсь стама, бта тейнза вестевок кивок ашезь азонкшне аф мяльс туф каршек вал."], "p": 243}, {"t": "text", "c": ["«Аф шарьхкодевихть тя оцюфне», – тошкась эсь потмованза Ёмла Оцязорнясь, поладомок эсь кинц."], "p": 244}, {"t": "text", "c": ["Омбоце масторть лангса эрясь эсь прянь шнафты ломань."], "p": 246}, {"t": "text", "c": ["– Вай, вов и мялень ваны сась! – кенярдезь ювадсь сон, нинге ичкозде няемок Ёмла Оцязорнять."], "p": 247}, {"t": "text", "c": ["Вдь эсь прянь шнафты ломаттне фалу арьсихть, бта синь сембонди мяльс туфт и аньцек шнакшнихть эсост. – Шумбра ши! – азозе Ёмла Оцязорнясь. – Кодама мялень салай пряс путомкаце."], "p": 249}, {"t": "text", "c": ["– Тя тейне сянкса, штоба сюконямс, – шарьхкотьфтезе эсь прянь шнафты ломанць.", "– Сюконямс, мзярда монь мархтон шумбракстыхть, али мзярда шнасамазь монь.", "Ужяленди, аньцек тяза кивок аф сашенды."], "p": 250}, {"t": "text", "c": ["– Вов кода? – шуваняста таргазе Ёмла Оцязорнясь: а сонць мезевок ашезь шарьхкоде."], "p": 251}, {"t": "text", "c": ["– Цяпайть кяттнень, – азозе эсь прянь шнафты ломанць."], "p": 252}, {"t": "text", "c": ["Ёмла Оцязорнясь цяпась кядензон эса.", "Эсь прянь шнафты ломанць валхтозе пряс путомкац и аф ламода виздезь сюконясь."], "p": 253}, {"t": "text", "c": ["«Тяса сяда цебярь, аф кода сире оцязорть масторса», – арьсезевсь Ёмла Оцязорнясь. И тага кармась кядень цяпама. А эсь прянь шнафты ломанць кармась сюконякшнема, валхнемок пряс путомканц."], "p": 254}, {"t": "text", "c": ["Тяфта ветешка минута тиендевсь фкя и сяка тевсь: кядень цяпамась, а меле сюконямась. И курокста Ёмла Оцязорнясь тага машнезевсь. – А мезе эряви тиемс, штоба пряс путомкась праль? – кизефтезе сон."], "p": 256}, {"t": "text", "c": ["Аньцек эсь прянь шнафты ломанць тись пря аф куликс.", "Эсь прянь шнафтыхне аф маряйхть мезевок эсь перьфкаст, аньцек кулихть эсь колгаст шнамать. – Тон видекс кармат монь шнамон и мялезень петема? – кизефтезе сон Ёмла Оцязорнять."], "p": 258}, {"t": "text", "c": ["– А кода ся стане шнамс и петемс мяль?"], "p": 259}, {"t": "text", "c": ["– Шнамась и мялень петемась – тя мзярда тон корхтат, што мондедон башка сембе масторса аш тяфтама мазы, цебярьста щаф, сембода козя и сембода ёню ломань."], "p": 260}, {"t": "text", "c": ["– Аньцек тонь масторсот тондедот башка кивок аш!"], "p": 261}, {"t": "text", "c": ["– Эста петьк монь мялезень, шнамак монь!"], "p": 262}, {"t": "text", "c": ["– Мон тонь шнате, – мярьгсь Ёмла Оцязорнясь, аф ламода кепсемок лафтубрянзон, – аньцек кодама тейть кенярдемась тянь эзда?"], "p": 263}]}