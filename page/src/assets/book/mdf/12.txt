{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХІІ", "p": 264}, {"t": "text", "c": ["И сон ворьгодсь эсь прянь шнайть эзда."], "p": 264}, {"t": "text", "c": ["«Афкукс корхтайхть, оцюфне – ёфси аф шарьхкодеви ломатть», – виде ваймот арьсесь сон, сркамок эсь киганза."], "p": 265}, {"t": "text", "c": ["Сяда товолдонь масторлангса эрясь сими ломань.", "Ёмла Оцязорнясь ульсь тоса ёфси аф ламос, сяс мес тясовок машнезевсь."], "p": 267}, {"t": "text", "c": ["Мзярда сон пачкодсь тя масторти, сими ломанць ащесь озада, мезевок ащезь корхта, аньцек ванць инголенза рядс латцеф сулейкатнень лангс – конат шавот, а конат пяшксет."], "p": 268}, {"t": "text", "c": ["– Тон мезе тяфта тиендят? – кизефтезе Ёмла Оцязорнясь."], "p": 269}, {"t": "text", "c": ["– Симан, – аф мяль вельде азозе сими ломанць."], "p": 270}, {"t": "text", "c": ["– Мезенди?"], "p": 271}, {"t": "text", "c": ["– Штоба юкстамс. – Мезть юкстамс, – сетьмоняста кизефтезе Ёмла Оцязорнясь; тейнза арась ужялькс сими ломанць."], "p": 273}, {"t": "text", "c": ["– Мялезе юкстамс сянь, што тейне визькс, – виденцясь сими ломанць и комафтозе прянц."], "p": 274}, {"t": "text", "c": ["– А мезенкса тейть визькс? – тага кизефтезе Ёмла Оцязорнясь, сонь пяк мялецоль лездомс ямбарняти."], "p": 275}, {"t": "text", "c": ["– Визькс симомс! – пачфтезе сими ломанць, и сяда лама мезевок ашезь тагав сонь эздонза."], "p": 276}]}