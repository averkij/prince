{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХІІІ", "p": 277}, {"t": "text", "c": ["А Ёмла Оцязорнясь аф ламода абонтфста срхкась сяда тов. «Виде, оцюфне пяк и пяк аф шарьхкодевихть», – арьсесь сон, поладомок эсь кинц."], "p": 278}, {"t": "text", "c": ["Нилеце масторса азорондась тевонь содай ломань.", "Сон ульсь сяшкава тев потмоса, што мзярда инголенза эвондась Ёмла Оцязорнясь, сон прянцка ёфсикс ашезе кеподе."], "p": 280}, {"t": "text", "c": ["– Шумбра ши! – мярьгсь тейнза Ёмла Оцязорнясь.", "– Тонь таргамаце мадсь ни."], "p": 281}, {"t": "text", "c": ["– Колма и кафта – вете.", "Вете и сисем – кемгафтува.", "Кемгафтува и колма – кеветие.", "Шумбра ши.", "Кеветие и сисем – комсь кафта.", "Комсь кафта и кота – комсь кафкса.", "Аш мзярда сардоня крьвястемс.", "Комсь кота и вете – колмогемонь фкя.", "Уф!", "Сембоц, улема, вете сятт и фкя миллион кота сятт комсь кафта тёжянь сисем сятт колмогемонь фкя."], "p": 282}, {"t": "text", "c": ["– Вете сятт миллион мезе?"], "p": 283}, {"t": "text", "c": ["– Мезе? Тон нинге тясат?", "Вете сятт миллион… Афи содаса мезе…", "Монь сняра тевдон! Мон – афкукс шарьходи ломанян, тейне аш мзярда шавос корхнемс!", "Кафта и вете – сисем…", "– Вете сятт миллион мезе? – нинге весть кизефтезе Ёмла Оцязорнясь: вдь сон аф лоткай кизефнемда, мзярс аф кули каршек вал."], "p": 284}, {"t": "text", "c": ["Тевонь содай ломанць кеподезе прянц."], "p": 285}, {"t": "text", "c": ["– Тя масторса мон эрян ни вете сятт и ниле кизот, и сембе пингть тейне шорсесть аньцек колмоксть.", "Васецеда, комсь кафтува кизода инголе, тяза коста-бди лийкстась майскяй унжа.", "Сон эста кеподсь стама жалф, мянь тиень ниле эльбятькст.", "Омбоцеда, кефкие кизода инголе, фалу озада ащемать эзда монь сатомань ревматизма урмась.", "Тейне якамс-шяямс аш мзярда.", "Мон ломанць афкукс шарьхкодихнень эзда. Колмоцеда… вов тон!", "Улема, лиссь вете сятт миллион…", "– Мезень миллион?"], "p": 286}, {"t": "text", "c": ["Тевонь содай ломанць шарьхкодсь, эряви максомс кизефксть лангс каршек вал, вдь сон сембе сяка аф орады эздонза."], "p": 287}, {"t": "text", "c": ["– Вете сятт миллион ёмла пялькскя, конат няевихть кожфса."], "p": 288}, {"t": "text", "c": ["– Нят месть, каруфт?"], "p": 289}, {"t": "text", "c": ["– Ёфси аф, синь ёмланят и нинге пиндолдыхть."], "p": 290}, {"t": "text", "c": ["– Прамошт?"], "p": 291}, {"t": "text", "c": ["– Аф. Синь тяфтама ёмланят, зрнянь тюссот. И кда кивок варжаксты лангозост, улеза мянь нолась, орадыхть сонь мяленза, арьсезеви сянь колга, мезсь кяшф седикуцюняса.", "А мон тяфтама тефт аф тиендян. Мон афкукс шарьхкоди ломанян и тейне аш мзярда арьсекшнемс мяльхнень колга, конат кати-косот и ёфси аф шарьхкодевихть."], "p": 292}, {"t": "text", "c": ["– А, тяшттне?"], "p": 293}, {"t": "text", "c": ["– Виде, виде. Тяшттне."], "p": 294}, {"t": "text", "c": ["– Вете сятт миллион тяште? А мезе тон синь мархтост тиендят?"], "p": 295}, {"t": "text", "c": ["– Вете сятт и фкя миллион кота сятт комсь кафтува тёжянь сисем сятт колмогемонь фкя.", "Мон ломанць кельгса видешить и семботь, мезсь улель лувф и эсь вастсонза."], "p": 296}, {"t": "text", "c": ["– А мезе тон тиендят ня сембе тяшттнень мархта?"], "p": 297}, {"t": "text", "c": ["– Мезе тиендян?"], "p": 298}, {"t": "text", "c": ["– Да."], "p": 299}, {"t": "text", "c": ["– Мезевок аф тиендян. Синь монь кядялон. Мон синь кирдьсайне. Синь моннет."], "p": 300}, {"t": "text", "c": ["– Тяшттнень эсь кядялот кирдьсайть? – Виде."], "p": 302}, {"t": "text", "c": ["– Мон вдь няендень оцязор, конац…", "– Оцязорхнень мезьсновок аш.", "Синь аньцек вятихть-тонафтыхть лиятнень.", "А тя ёфси аф стама тевсь."], "p": 303}, {"t": "text", "c": ["– А мезенди тейть кирдемс кядялот тяшттнень?"], "p": 304}, {"t": "text", "c": ["– Сяс, штоба улемс козякс."], "p": 305}, {"t": "text", "c": ["– А мезенди эряви улемс козякс?"], "p": 306}, {"t": "text", "c": ["– Штоба рамамс нинге лия тяштть, конат аньцек панчфт и киндивок аф содафт."], "p": 307}, {"t": "text", "c": ["«Сон арьси ёфси сими ломанть лаца», – мяльс путозе Ёмла Оцязорнясь."], "p": 308}, {"t": "text", "c": ["И кармась сяда тов кизефнема:"], "p": 309}, {"t": "text", "c": ["– А кода тон эсь кядялот кирьдьсайть-вятьсайть тяшттнень?"], "p": 310}, {"t": "text", "c": ["– Тяшттне кинь? – изгордозь кизефтезе тевонь содай ломанць."], "p": 311}, {"t": "text", "c": ["– Аф содаса.", "Киньге аш."], "p": 312}, {"t": "text", "c": ["– Эста синь монь, сяс мес мон васенцесь, кие тянь арьсезе."], "p": 313}, {"t": "text", "c": ["– А тяда башка тейть ёфси мезевок аф эряви? Саты тя тейть?"], "p": 314}, {"t": "text", "c": ["– Виде, тя тейне сатомшка.", "Вдь кда тон муят алмаз, конань аш азороц, – эста сон ули тонь. Кда тон муят усия (цёнга), конань тяфта жа аш азороц, сон кармай улема тонне. Кда тондейть васенцекс сай кодама-бди мяль, конань лангса кивок ашезь арьсекшне, эста тон путсак лангозонза эсь лемцень и сон арай тоннекс.", "Мон кирдьсайне-вятьсайне эсь кядялон тяшттнень, сяс мес мондедон инголе тянь колга кивок ашезь арьсекшне и тяшттнень эстейнза кивок ашезень сявонде."], "p": 315}, {"t": "text", "c": ["– Вов тя виде, – азозе Ёмла Оцязорнясь.", "– И мезе тон синь мархтост тиендят?"], "p": 316}, {"t": "text", "c": ["– Кирдян-кардан, тонафтан эсост, – мярьгсь тевонь содай ломанць.", "Лувондсайне синь весть, кафксть.", "Тя пяк стака тевсь.", "Аньцек мон тянди тонатфан."], "p": 317}, {"t": "text", "c": ["Мон вдь тевонь содай ломанян."], "p": 318}, {"t": "text", "c": ["Сембе сяка тя азфсь Ёмла Оцязорняти ульсь аф сатомшка кржа. – Кда монь ули парьхциень руцянязе, эста мон сонь сотса кргазон и кда мялезе, сявса мархтон, – азозе сон. – Нинге монь ули панчфкязе и кда мялезе – сязьса и сявса мархтон.", "А тон вдь эсь мархтот аф сявсайть тяшттнень!"], "p": 319}, {"t": "text", "c": ["– Аф, мон синь путнесайне кядьгоняс."], "p": 320}, {"t": "text", "c": ["– Кода стане?"], "p": 321}, {"t": "text", "c": ["– А тяфта: сёрмадсайне кагод лангс тяшттнень лувксснон, меле тя кагодкять путса паргоняс и пякстаса панжемаса."], "p": 322}, {"t": "text", "c": ["– И сембе?"], "p": 323}, {"t": "text", "c": ["– Сембе."], "p": 324}, {"t": "text", "c": ["Сатомшка. «Мялень салай тевсь! – арьсезевсь Ёмла Оцязорнясь. Кода валмороса. Аньцек тяфта оцюфне аф тиендихть»."], "p": 325}, {"t": "text", "c": ["Кода афкукс эрси, кода аф эрси, – тянь Ёмла Оцязорнясь шарьхкотькшнезе эсь лацонза, ёфси аф стане, кода арьсекшнихть оцюфне."], "p": 326}]}