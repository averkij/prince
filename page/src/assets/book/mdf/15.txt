{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХV", "p": 363}, {"t": "text", "c": ["«Вов тя ломань, – арьсесь эсь пачканза Ёмла Оцязорнясь, поладомок кинц. Тя ломанць афоль кельгов аф оцязорти, аф эсь прянь шнафты ломанти, аф симити, аф тевонь содай ломанти.", "А эряви азомс, сон сембонь ёткста, монь койсон, инь эрявикссь и ёфси аф ащи рахсема вастокс. Улема, сянкса, мес сон арьси аф аньцек эсь колганза». Ёмла Оцязорнясь куфкстсь. «Вов ба ялгакстомс мархтонза, – арьсезевсь сяда тов. – Аньцек сонь масторняц сяшкава ёмланя.", "Кафтонди васта тоса аф муви…».", "Сон ашезь виденцякшне эстейнза: вдь тя масторнясь мяльс туфоль нинге сянкса, мес тяса комсь ниле частста шимадома ширеть мазышинц тон няйсак тёжянь ниле сятт нильгемоньксть!"], "p": 364}, {"t": "text", "c": ["Котоце масторсь кемоньксть сяда оцюволь ингольденнеть коряс.", "Тоса эрясь атя, конац сёрматкшнесь эчке книгат."], "p": 366}, {"t": "text", "c": ["– Ванода-ка!", "Тяза сась якай-шяяй ки лангонь ломань! – кенярдезь пшкядсь сон, няемок Ёмла Оцязорнять. Ёмла Оцязорнясь озась, штоба таргамс вайме. Вдь сон сняра пинге ульсь ки лангса!"], "p": 368}, {"t": "text", "c": ["– Коста тон сать? – кизефтезе атясь."], "p": 369}, {"t": "text", "c": ["– А тя кодама тяшкава оцю книгась? – каршек макссь кизефкс Ёмла Оцязорнясь.", "– И мезе тяса тиендят?"], "p": 370}, {"t": "text", "c": ["– Мон географан, – азозе атясь."], "p": 371}, {"t": "text", "c": ["– А кие стамсь географсь?"], "p": 372}, {"t": "text", "c": ["– Тя пяк ёню и тонафнеф ломань, кона содасы, кона вастса ащи иневедсь, ляйхне, ошне, панттне и шуварвасттне."], "p": 373}, {"t": "text", "c": ["– Вай, кодама мяльс туф тя тевсь! – азозе Ёмла Оцязорнясь.", "– Вов тя афкуксонь тев! Сон сельмоса ункстазе тя масторть и сась мяльс: мзярдовок инголе сон ашезь няенде тяфтама оцю и эсь лацонь планета!"], "p": 375}, {"t": "text", "c": ["– Тонь масторце пяк мазы, – азозе сон. – А иневетть улихть тяса?"], "p": 376}, {"t": "text", "c": ["– Мон тянь аф содаса, – азозе географсь."], "p": 377}, {"t": "text", "c": ["– Вай… – пичедезь таргазе Ёмла Оцязорнясь.", "– А пантт улихть?"], "p": 378}, {"t": "text", "c": ["– Аф содаса, – омбоцеда тякоть азозе географсь."], "p": 379}, {"t": "text", "c": ["– А ошт, ляйхть, шуварвастт?"], "p": 380}, {"t": "text", "c": ["– Тянь тяфта жа мон аф содаса."], "p": 381}, {"t": "text", "c": ["– Вдь тон географиянь тонафни ломанят! Кода аф содасак?"], "p": 382}, {"t": "text", "c": ["– Вов тяфта, – азозе атясь. – Мон географан, а аф якай-шяяй ки лангонь ломанян.", "Тейне пяк эрявихть тяфтама ломаттне.", "Вдь аф географне лувондсазь ошнень, ляйхнень, панттнень, иневеттнень и шуварвасттнень.", "Географсь – тя пяк эрявикс и тевонь содай ломань, конанди аш мзярда якамс-шяямс эрь кодама вастова.", "Сон аф лисенди эсь покодема вастстонза. Сон терни эсь ширезонза якай-шяяй ки лангонь ломатть и сёрматкшнесыне синь азфснон.", "И кда кивок азонды мезе-бди мялень салай, географсь кочкай каготт тя ломантть азфонц колга, штоба шарьхкодемс, видеста корхтай якай-шяяй ки лангонь ломанць али васькафни."], "p": 383}, {"t": "text", "c": ["– А мезенди?"], "p": 384}, {"t": "text", "c": ["– Вдь кда якай-шяяй ки лангонь ломанць кармай васькафнема, эста тонафнемань книгаса сембось кармай улема тапаряф.", "А кда сон нинге кельгсы копоряманц сяпи ведняда – эста ёфси учт пичефкс."], "p": 385}, {"t": "text", "c": ["– А мес?"], "p": 386}, {"t": "text", "c": ["– Сяс мес симонди ломаттнень сельмоса фалу сембось кафтонзай.", "И тоса, коса афкукс фкя панда, няфтеви кафта пантт."], "p": 387}, {"t": "text", "c": ["– Мон содань фкя ломань… Сонь эздонза лисель ба аф кальдяв якай-шяяй ки лангонь ломань, – арьсезь поладозе корхтамать Ёмла Оцязорнясь."], "p": 388}, {"t": "text", "c": ["– Улема, лисель.", "И вов мезе, кда эрь кодама масторга якай-шяяй ки лангонь ломанць ёню, а нинге ёфси аф васькафни, эста сонь сёрматфонза сявовихть мяльс, вановихть и няфтевихть книгаса од васттне, конатнень сон музень али панжезень."], "p": 389}, {"t": "text", "c": ["– А кода вановихть? Молихть и ванцазь?"], "p": 390}, {"t": "text", "c": ["– Аф.", "Тя пяк стака тевсь.", "Якай-шяяй ки лангонь ломанть кядьста анайхть кемокстаф валхт, тевтиемат, коса азф, кепотьксонди, кодама од панда сон мусь.", "Штоба тя пандсь улель сёрматф тонафнемань книгати, эряви кандомс тоста нине кевнят, конат кемокстасазь азфть."], "p": 391}, {"t": "text", "c": ["Апак учсек географсь кармась таколдома:"], "p": 392}, {"t": "text", "c": ["– Эста тон вдь тяфта жа якай-шяяй ки лангонь ломанят! Тон сать тяза ичкозде!", "Азонтт эсь масторцень колга. Сон панжезе эчке книганц и оржаптозе карандаш пенц. Анок ульсь сёрмадомс.", "Якай-шяяй ки лангонь ломаттнень азфсна васенда сёрматкшневихть карандашса. И аньцек, мзярда синь кемокстасазь эсь валснон эрь кодама тевонь вельде, эста мярьгови сёрмадомс азфсь черниласа."], "p": 394}, {"t": "text", "c": ["– Кулхцондан эсот, – мярьгсь географсь."], "p": 395}, {"t": "text", "c": ["– Аньцек монь ширесон аш мезевок стама, кона улель мялень салай, – сетьмоста азозе Ёмла Оцязорнясь. – Монь масторсон сембось пяк ёмланя. Улихть монь масторсон колма вулкатт.", "Кафттне палыхть, вайме тарксихть, а колмоцесь, кунара ни мадсь.", "Аньцек сембе сяка, а кда мезевок лиси…", "– Виде, сембось лисенди пильгалда, – кемокстазе географсь."], "p": 396}, {"t": "text", "c": ["– Нинге монь ули панчфкязе."], "p": 397}, {"t": "text", "c": ["– Панчфнень минь аф няфнесаськ, – мярьгсь географсь."], "p": 398}, {"t": "text", "c": ["– А мес?!", "Сон вдь тяфтама мазы! – Сяс мес панчфне эряйхть аф фалу, пингонь ётазь синь юмайхть."], "p": 400}, {"t": "text", "c": ["– Кода тяфта – эряйхть аф фалу, пингонь ётазь юмайхть?"], "p": 401}, {"t": "text", "c": ["– Географиять коряс книгатне – тя сембода питни книгатне, конат улихть масторлангса, – шарьхкотьфтезе географсь.", "Синь мзярдовок аф таштомихть и аф юмафтьсазь эсь смузьснон.", "Вдь пяк шуроста эрьси, мзярда пандсь шашты эсь вастстонза.", "Али иневедсь ёфсикс коськи, юмай.", "Минь сёрматтама сянь колга, кона ащи сембе пингс и мзярдовок аф полафты."], "p": 402}, {"t": "text", "c": ["– А кда матф вулканць сргози, – лоткафтозе Ёмла Оцязорнясь.", "– И кода шарьхкодемс: эряйхть аф фалу и пингонь ётазь юмайхть?"], "p": 403}, {"t": "text", "c": ["– Географти аш мзярда шарфнемс мяль сянь лангс, матф вулканць, али нинге палы, –поладозе географиянь тонафни ломанць. – Эрявикссь аньцек фкя: тя панда. И сон аф полафты. – А кода тяфта – эряйхть аф фалу, пингонь ётазь юмайхть? – тага весть кизефтезе Ёмла Оцязорнясь, вдь сон аф сетьми снярс, мзярс аф маряй кизефксонц лангс каршек вал."], "p": 405}, {"t": "text", "c": ["– Тя шарьхкодеви стане: ся, мезть колга моли корхтамась эряй аф ламос, пингонь ётазь юмай."], "p": 406}, {"t": "text", "c": ["– И монь панчфкязе тяфта жа курок юмай?"], "p": 407}, {"t": "text", "c": ["– Афкукс, юмай."], "p": 408}, {"t": "text", "c": ["«Монь мазыдонга мазы панчфкязе, конань мархта сотф седизе-ваймозе, конань лангс ванозь мон кенярдян и кеподи мялезе, ёфси аф лама пингс, – эсь потмосонза арьсесь Ёмла Оцязорнясь, – и мезенди тейнза араламс эсь прянц сембонь эзда ня ниле сялгиензон мархта…", "И монга кадыне сонь, и лядсь сон масторлангсон ёфси ськамонза!»", "Сондейнза васенцеда арась ужялькс катф панчфкясь.", "Аньцек пингонь ётазь, мзярда меки мрдась эрекшиц, корхтазевсь:"], "p": 409}]}