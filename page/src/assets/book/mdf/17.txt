{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХVІІ", "p": 416}, {"t": "text", "c": ["Кда варжакстомс тянь лангс ширеста, эста няевсь кода фкя лацонь тевонь тиендема.", "Сембе армиясь тиенць эстейнза содаф тев кати-кодама ритмань коряс, ёфси кода балетса, сцена лангса.", "Васенцекс ушеткшнесть Од Зеландиянь и Австралиянь толонь крьвяснихне.", "Крьвястемок эсь толснон, синь тушендсть мадома.", "Мельгаст лисендсть Китаень толонь крьвяснихне. Кода сцена лангса кштизь тиендезь эсь тевснон, тяфта жа тушендсть ширмать фталу.", "Меле сашендсь Россиянь и Индиянь толонь крьвяснихнень пингсна, сяда тов – Африкань и Европань.", "Тяда меле Лямбе ширдень Американь, а мельганза Кельме ширдень Американь толонь крьвяснихнень пингсна.", "И кивок мзярдовок ашезь эльбятькшне, ашезь лисенде сцена лангс аф эсь пингстонза.", "Виде, тя ульсь пяк мялень салай тевкс! Пяк пара тевкс!"], "p": 416}, {"t": "text", "c": ["Аньцек ся толонь крьвяснись, конац крьвяснесь фкя и сяка фонарть кельме ширдень полюсса, и сонь дуганоц лямбе ширдень полюсса, – эрясть пичефксонь апак содак: сяс мес аньцек синь кафонест тя тевть тиендевсь кизоти кафксть."], "p": 417}, {"t": "text", "c": ["Мзярда мяльце азомс кой-мезень колга мялень салазь, эста оржа кяльпрястот, аф шарьхкодемок кода, пяяри аф лама васькафнемань вал.", "Азондомок толонь крьвяснихнень колга, видешить мон пачфтине аф педа-пес.", "Сяс пелян, сят, кит аф содасазь минь мастороньконь, кармайхть ванома сонь лангозонза аф пяк видеста, эвондай прясост аф ламода васькафнемань смузь.", "Ломаттне занцихть Земля масторлангса аф сяшкава лама васта.", "Кда ба ня кафта миллиартт эряйхне кочкавольхть марс, кода эрь кодама пуромксса, эста синь сембе тяльгольхть тяфтама вастс, конань келец и ширец улель комсь милень кувалмоса.", "Сембе ломаттне тяльгольхть ряцок, кяденьбецек Тихай иневедень инь ёмла усияса."], "p": 419}, {"t": "text", "c": ["Оцюфне, улема, ёфси аф кемайхть тянди.", "Синь арьсихть, што занцихть пяк лама вастта."], "p": 420}, {"t": "text", "c": ["Эсь пряснон синь стане оцюлгофнесазь, кода баобабатне.", "А тон макст тейст лезкс видексонь лувомаса.", "Тя туй синь мялезост, сяс мес пяк кельгсазь лувондомаснон.", "Тон вдь аф юмафнесак эсь пингцень тя арифметикать лангс. Аш мезенди.", "Сяс мес тяфтавок тейне кемат."], "p": 421}, {"t": "text", "c": ["И вов, повомок Землять лангс, Ёмла Оцязорнясь ашезь няе фкавок ломань и пяк абондсь.", "Аф ламода сон арьсезевсь, улема, тяпарязе кить, и, пади, валгсь аф ся масторти. И вов шуварть потмоса кати-мезе пзмолгодсь и лиссь лангс, сонь тюсоц ульсь фкя лацонь ковонь тюсть мархта."], "p": 422}, {"t": "text", "c": ["– Пара илядь, – аф содамок кинди азозе Ёмла Оцязорнясь."], "p": 423}, {"t": "text", "c": ["– Цебярь илядь, – каршек пшкядсь куйсь."], "p": 424}, {"t": "text", "c": ["– Кодама масторлангс мон повонь?"], "p": 425}, {"t": "text", "c": ["– Тя масторлангть лемоц Земля, – каршек вяшкозь вяшксь куйсь. – Тон повоть Африкав."], "p": 426}, {"t": "text", "c": ["– Вов кода. А Землять лангса ёфсикс аш ломатть? – Тя шуварваста. А шуварвасттнень эса кивок аф эряй.", "Эряви азомс, тя масторлангсь пяк оцю."], "p": 428}, {"t": "text", "c": ["Сонь эсонза улихть аф аньцек шуварвастт. Ёмла Оцязорнясь озась кевть лангс и кеподезень сельмонзон менельти."], "p": 429}, {"t": "text", "c": ["– Монь мялезе содамс, мезенди тяшттне тяфта цифтордыхть, валдоптыхть тейнек, – арьсезь корхтась сон. – Улема, сянкса, штоба эрь ломанць тя пингть али сяда меле, али пингонь ётазь мулезе эсь масторонц.", "Ватт, вов монь масторнязе, видеста сельминголенк…", "Аньцек кодама сон ичкозе! Аф шарьхкодеват тон, – азозе Ёмла Оцязорнясь. – Тонць суронь эчколмосат…"], "p": 430}, {"t": "text", "c": ["– Мазы масторлангсь, – тошкась куйсь.", "– А мезе кармат тон тяса тиендема, тя масторлангса?"], "p": 431}, {"t": "text", "c": ["– Мон кяжиянь эсь панчфкязень мархта, – виденцясь Ёмла Оцязорнясь."], "p": 432}, {"t": "text", "c": ["– А, вов мезе…", "И кафцьке сетьмость, ащесть апак корхтак."], "p": 433}, {"t": "text", "c": ["– А косот ломаттне? – сяда тов корхтазевсь Ёмла Оцязорнясь.", "– Шуварвасттнень эса аф пяк цебярьста марясак пряцень, бта лядоть тяза ськамот…", "– Ломаттнень ёткса тяфта жа марясак пряцень ёфси ськамот, – поладозе куйсь. Ёмла Оцязорнясь сельмонь апак чипоряк ванць куйть лангс и мезевок ашезь шарьхкоде."], "p": 435}, {"t": "text", "c": ["– Аф шарьхкодеват тон, – азозе Ёмла Оцязорнясь. – Тонць суронь эчколмосат…", "– Аньцек вийдон монь сяда лама оцязорть суронц коряс, – каршек вяшкозевсь куйсь."], "p": 436}, {"t": "text", "c": ["Ёмла Оцязорнясь пеедезевсь:"], "p": 437}, {"t": "text", "c": ["– Коса тонь вийце? Вдь тонь пилькневок аш. И вастста вастс тейть пачкодемс аш кода…", "– Мон пачфття тонь инь вии и оцю венчень коряс сяда ичкози, – корхтась сяда тов куйсь. А сонць ашкодсь Ёмла Оцязорнять пильгонц перьф, бта зрняста тиф кятькс."], "p": 439}, {"t": "text", "c": ["– Сембонь, кинди мон маладан и токан тейст, мрдафнесайне меки модати, коста синь лиссть, – пшкядсь сон. – Аньцек тонь пяк валда ваймоце и сать тон лия тяштьста…", "Ёмла Оцязорнясь мезевок ашезь аза."], "p": 440}, {"t": "text", "c": ["– Ужялят тон, – поладозе куйсь. Тейть пяк стака сави тя масторса, кона ащи бта кевпанда и конань эса пяк лама казямода и кяжда.", "Ся шить, мзярда ёфси аф ули вийце ащемс тя масторлангса, и ужялькс арай катф тонцень масторняце, эста лездан мон тейть.", "Тя тевсь тейне тиеви…", "– Мон пяк лац тонь шарьхкодихтень, – мярьгсь Ёмла Оцязорнясь.", "– Аньцек азк, мес тон тяфта корхнят, бта содама ёфкст тейне азонкшнят?"], "p": 441}]}