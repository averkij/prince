{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ІІ", "p": 14}, {"t": "text", "c": ["Эряфоньберьф мон васьфнень лама эрь кодама ёню ломань.", "И аф кржа эрянь мон оцюфнень ёткса. Няендине синь ёфси маласта.", "И тянь эзда ашень карма арьсема синь колгаст сяда цебярьста."], "p": 14}, {"t": "text", "c": ["Мзярда мон васьфнень оцю ломань, кона няевсь тейне ёнюкс и шарьхкодикс лиятнень коряс, мон няфнине тейнза 1-це рисавафозень – мон сонь ванфнине и фалу каннине мархтон. Монь мялезель содамс, видекс ли тя ломанць мезевок шарьхкоди.", "Аньцек кода фалу сембе корхнесть тейне фкя лаца: «Тя шляпа».", "И монь сяда тов ёфси юмсесь мялезе корхтамс мархтост аф куйхнень, аф туста вирьхнень, аф тяшттнень колга. Мон кулхцондонь эсост, молень синь коряваст и тяфта жа полаткшнине синь корхтамаснон бриджса али гольфса налхкоматнень колга, политикать и галстукнень квалма.", "И оцюфненди ульсь пяк пара, мес содасть тяфтама цебярь шарьхкоди ломань мархта. Тяфта мон и эрянь ськамон, ашель кинь мархта корхнемс, ашель кинди панжемс седизе-ваймозе. И вов кота кизода меле тейне савсь лоткамс Сахарав, сяс мес самолётозень кати-мезец каладсь.", "А мархтон ашель аф механик, аф лия ломатть, кит ба лездольхть. Эста мон арьсень, эряви тиемс эстейне, содамок, што тя тевсь аф тёждятнень эзда.", "Мондейне эрявсь петемс моторсь али куломс тязк, сяс мес ведьтон иляткшнесь аньцек фкя недлянди."], "p": 17}, {"t": "text", "c": ["И вов васенце илядть мон шуварвасттнень эса матодовонь шуварнять лангс, сяс мес перьфкан лама вайгяльбень кувалмос ашель фкявок эряма васта. И конашкава пичефксукс маряйне эсь прязень.", "Стане, кода ломанць, конань венчец ваяй ведень потмаксти, али кона илядсь иневедь кучкас ськамонза – и сембе сяка, сон эсь прянц марясы аф кода мон.", "И содасасть, конашкава дивандань, мзярда варьхмодемшовор монь стяфтомань кати-кинь шуваня вайгяльняц. Сон мярьгсь: – Эняльдян…, рисавак тейне борання! – Мезе? – Рисавак тейне борання…", "Мон юпадень, бта вельхкссон торазевсь атям.", "Шовайне сельмонень, кармань ванондома перьфпяльге. И мезе няян. Инголен ащесь мялень салай ёмла шабаня, кона пильгта пряс ванондсь монь эсон.", "Вов тя ульсь сембода цебярь портретоц, коса удалавсь тейне сонь няфтемс.", "Но сембе сяка монь рисавафсон, видекс азомс, сон лиссь аф сяшкава цебярьста, кодамкс ульсь афкукс монь инголен. И тянкса эсь прязень муворукс аф лувса. Вдь мзярда тейне ульсь кота кизот, оцюфне сидеста корхнесть, што видексонь и содаф художник эздон сякокс аф лиси, и цебярьста картинань няфтема мон сембе сяка аф маштан, аньцек содан, кода куйхнень лангста и потмоширде няфнема."], "p": 21}, {"t": "text", "c": ["Азса, мон сельмонь салазь ванонь тя аф фкя лацонь васедемать лангс.", "И тясть юксне, вдь тёжянь вайгяльбет маласа ашель кодамовок эряма васта.", "Ширде ваномок, аф мярьгат, што шабанясь эрьгодсь, али куломшка сизесь, али эвфнезь кит-бди, али кулси ярхцамбяльфтома и ведьфтома.", "Аф путсак мяльс, бта сон эрьгодсь шувархнень ёткс, коса аш фкявок эрек вайме, и ащи тя вастсь аф маласа эряма васттнень эзда.", "И вов лафчемсь кялезе, мон кизефтине:"], "p": 22}, {"t": "text", "c": ["– Азк…, мезе тон тяса тиендят?"], "p": 23}, {"t": "text", "c": ["А сон ёфси сетьмоняста и тевонь содайкс анась кядьстон:"], "p": 24}, {"t": "text", "c": ["– Эняльдян… рисавак тейне борання…", "Сембось тя няевсь тейне тяфтама аф шарьхкодевикс, бта ульсь кати-кодама вий, кона вятемазь аф содавикс вастова, сяс ашень карма молема тейнза каршек. И вов, кода ба афоль уле тя эсь вастсонза, тяса, шувархнень ёткса, коса фкя аськолксса ащат куломать эзда, сембе сяка эсь зепстон таргань кагод и пера.", "Вов сембода цебярь портретоц, коса удалась тейне сонь няфтемс. Аньцек эзкок лятфтайне, вдь тонафнемста мон сяда лама пинге макссень географияти, историяти, арифметикати и эльбятьксфтома сёрмадомати, и азыне шабати (аф ламода ёфси кяжиста азыне), што мон аф маштан рисавама.", "А сон мярьгсь: – И мезе. Рисавак борання."], "p": 26}, {"t": "text", "c": ["Сяс мес мон эсь эряфсон вестевок ашень рисавсе бораннят, нинге весть пшкядень шабаняти, мяльса кирдемок кафта ингольдень рисаваф картинанень, што маштан няфтема кагод лангса аньцек куйхнень. И сядонга пяк дивандань, мзярда шабанясь пшкядсь: – Аф, аф! Тейне аф эряви рисавамс куйть потмоса слонть!", "Куйть эзда арси пелькс, а слонць пяк ни оцю.", "Монь кудсон сембось пяк ёмланя. И тейне эряви борання.", "Рисавак борання."], "p": 28}, {"t": "text", "c": ["И мон рисавань. Сон куватьс ванондозе монь рисавафозень и азозе:"], "p": 30}, {"t": "text", "c": ["– Аф, тя бораннясь ёфси осалня.", "Рисавак лия."], "p": 31}, {"t": "text", "c": ["Мон рисавань. Ялгазе ляпоняста, аф мяль вельде пеедезевсь."], "p": 33}, {"t": "text", "c": ["– Тон вдь тонцьке няйсак, – азозе сон, – тя аф борання. Тя оцю боран.", "И сонь улихть сюронза… Мон тага рисавань, аньцек лия.", "И тя рисавафть мархта тяфта жа ашезь петев сон мяленц, атказась:"], "p": 34}, {"t": "text", "c": ["– Тя пяк сире.", "Тейне эряви стама борання, конац эряль ба пяк ламос."], "p": 35}, {"t": "text", "c": ["Эста мон ёфси юмафтыне сетьмошизень, кяжиянь – вдь тейне нинге эрявсь петемс самолетть моторонц – и чиркстадень кагодть ланга карандашса парга. И азыне шабати: – Вов тейть парга.", "А эсонза стама борання, кодама тейть эряви."], "p": 38}, {"t": "text", "c": ["И конашкава мон дивандань, мзярда ялгазе, конац вешсь мезе эряви, валдомсь и пеедезевсь шинять лаца:"], "p": 39}, {"t": "text", "c": ["– Вов тя пара!", "Кода тон арьсят, лама тишеда эряви тя боранняти?"], "p": 40}, {"t": "text", "c": ["– А мес?"], "p": 41}]}