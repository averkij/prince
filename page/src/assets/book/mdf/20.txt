{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХХ", "p": 459}, {"t": "text", "c": ["– Ськамон… ськамон… ськамон… – тага каршезонза марявсь меквайгяльсь."], "p": 459}, {"t": "text", "c": ["«Кодама-бди аф стама тя масторлангсь! – арьсезевсь Ёмла Оцязорнясь.", "– Ёфси коське, пяшксе салмокста, а нинге салу.", "И ломаттнень ёфси аш прянь арьсемасна. Синь аньцек азонкшихть сянь, мезе тейст азат…", "Кудсон ульсь монь мазыдонга мазы панчфкязе, кона кандсь тейне аньцек кенярдема, и фалу ушеткшнесь корхтама васенцекс»."], "p": 460}, {"t": "text", "c": ["Куватьс мольсь Ёмла Оцязорнясь шуварвасттнень, кев панттнень и лофнень пачк, и вов сон лиссь кить лангс.", "А сембе китне, кода содаф, вятихть ломаттненди."], "p": 462}, {"t": "text", "c": ["– Пара ши, – азозе сон."], "p": 463}, {"t": "text", "c": ["Инголенза ащесь пере, коса кассть розат."], "p": 464}, {"t": "text", "c": ["– Пара ши, – каршек пшкядсть якстерь пря панчфне."], "p": 465}, {"t": "text", "c": ["И Ёмла Оцязорнясь няезе, што сембе ня панчфне шарыхть сонь панчфканц лангс."], "p": 466}, {"t": "text", "c": ["– Тинь китада? – ацерготфста кизефтезе сон. – Минь лемдьсамазь Роза панчфокс."], "p": 468}, {"t": "text", "c": ["– Вов кода… – шуваняняста таргазе Ёмла Оцязорнясь."], "p": 469}]}