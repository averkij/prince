{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХХІ", "p": 470}, {"t": "text", "c": ["И седиезонза прась пичефкс, марязе прянц ёфси аф павазукс.", "Вдь сонь мазыдонга мазы панчфоц корхнесь тейнза, што сонь лацонза мазы аш сембе масторхнень эса.", "И вов сонь инголенза вете тёжятть тяфтама жа панчф фкя пере потмоса!"], "p": 470}, {"t": "text", "c": ["«Кода бы сон обжаволь, кда няелезень синь! – арьсезевсь Ёмла Оцязорнясь. – Сон апак учсек ушедоль козома, бта ёфси кулома лангса, аньцек аф няфтемс эсь прянц рахафтома вастокс.", "И тейне саволь ба якамс мельганза, кода якайхть сярядихнень мельге, ванфтомс сонь куломать эзда, а тянь мархта прафтомс монь лиянь сельминголе…».", "Мяльхне панезь панцть сонь прясонза: «Мон арьсень, што мондедон башка киньге аш тяфтама мазы панчфоц, а тя сембонди содаф панчф, конань лемоцоль Роза.", "Сянкса монь ульсь афкуксонь Роза панчфозе, колма вулканне, конат плманжа видеват и конатнень эзда фкясь кунара ни аф палы, матф, арьсян, сембе пингс… кодама жа мон тяда меле оцязорнян…».", "Сон велясь нарнять лангс и аварьгодсь."], "p": 471}, {"t": "text", "c": ["Вов эста и эвондась Келазсь."], "p": 473}, {"t": "text", "c": ["– Шумбрат, – пшкядсь сон."], "p": 474}, {"t": "text", "c": ["– Шумбрат, – вежлявста азозе Ёмла Оцязорнясь, ваномок кафта шири, аньцек сембе сяка киньге ашезе няе."], "p": 475}, {"t": "text", "c": ["– Мон тясан, – кулевсь вайгяльсь. – Марлють ала…", "– Тон кият? – кизефтезе Ёмла Оцязорнясь.", "– Конашкава тон мазыят!"], "p": 476}, {"t": "text", "c": ["– Мон лемозе Келазь, – поладозе Келазсь."], "p": 477}, {"t": "text", "c": ["– Налхксек мархтон, – ризназь эняльдсь Ёмла Оцязорнясь.", "– Монь седисон аф азомшка пичефкс…", "– Тейне аш кода мархтот налхксемс, – мярьгсь Келазсь. – Мон ломаньда пелян, кядьс аф тонатфан."], "p": 478}, {"t": "text", "c": ["– Вай, простямак, – азозе Ёмла Оцязорнясь."], "p": 479}, {"t": "text", "c": ["Арьсемок аф ламос, поладозе:"], "p": 480}, {"t": "text", "c": ["– А кода шарьхкодемс – кядьс апак тонафтф?"], "p": 481}, {"t": "text", "c": ["– Тон аф тястоннят, – шарьхкодсь Келазсь. – Мезе тон тяса вешат?"], "p": 482}, {"t": "text", "c": ["– Ломатть вешан, – мярьгсь Ёмла Оцязорнясь. –А кода стане «кядьс тонафтф»?"], "p": 483}, {"t": "text", "c": ["– Ломатнень улихть ляцемасна, конатнень мархта синь якайхть эрь-кодама ракшань ляцендема.", "И тя ёфси аф цебярь тевсь! А нинге синь водендакшнихть сараст."], "p": 484}, {"t": "text", "c": ["Вов аньцек тянь ширде синь цебярьхть.", "Тон вешат сараст?"], "p": 485}, {"t": "text", "c": ["– Аф, – азозе Ёмла Оцязорнясь. – Мон вешан эстейне ялгат.", "А кода стане «кядьс тонафтомс»?"], "p": 486}, {"t": "text", "c": ["– Тя кунардонь юкстаф тев, – шарьхкотьфтезе Келазсь.", "Тя мзярда кинь-бди кирдьсак видесот, бта сотнесак малазот аф няеви сотксса."], "p": 487}, {"t": "text", "c": ["– Сотнесак?"], "p": 488}, {"t": "text", "c": ["– Видекс, тяфта, – азозе Келазсь.", "– Вдь тон мондейне тяфтама жа ёмла цёранят, кода и лия сяда тёжянь цёранятне.", "И тон тейне аф эряват.", "И монга тейть аф эряван. Тейть мон тяфтама жа келазян, кода и лия сяда тёжянь келасне.", "А кда тон монь тонафтсамак кядьс, кирьдьсамак видесот, эста минь карматама фкя-фкянди эрявома.", "Тон улят тейне фкянякс-тяконякс сембе масторть лангса.", "И монга карман улема тейть фкянякс-тяконякс сембе масторть лангса…", "– Мон ушеткшнян шарьхкодема, – арьсезь азозе Ёмла Оцязорнясь.", "– Ульсь монь фкя панчфкязе…, улема, сон тонафтомань мельганза якама, кальдявда ванфтома…", "– Виде, тяфта эрси, – кирдезе мяленц Келазсь.", "– Землять- масторть эса мезе аньцек аф эрси."], "p": 489}, {"t": "text", "c": ["– Тя ульсь лия масторлангса, – мярьгсь Ёмла Оцязорнясь."], "p": 490}, {"t": "text", "c": ["Келазсь абондсь:"], "p": 491}, {"t": "text", "c": ["– Лия масторлангса?"], "p": 492}, {"t": "text", "c": ["– Виде."], "p": 493}, {"t": "text", "c": ["– А ся масторлангса улихть ракшань ляцендихть?"], "p": 494}, {"t": "text", "c": ["– Аш."], "p": 495}, {"t": "text", "c": ["– Вай, кодама мяльс туф тя вастсь!", "А сараст улихть?"], "p": 496}, {"t": "text", "c": ["– Аш."], "p": 497}, {"t": "text", "c": ["– Аш стама мастор, конац улель ба сембе ширде цебярькс! Сембе парошись фкя вастса аф васьфневи! – куфкстсь Келазсь."], "p": 498}, {"t": "text", "c": ["А меле тага поладозе сяка корхтамать: – Монь эряфозе ёфси аф мялень салай, машнефти.", "Мон ласькондян сараснень мельге, а ломаттне ласькондихть монь мельган, тяряфтыхть кундамс.", "Сембе сарасне фкя лацоннет, фкя шири шарыхть, и ломаттневок стамот: фкя шири шарыхть. И эряфсон аш мезевок стама, кона кеподелезе монь мялезень.", "Сембе эряфса аньцек машнефтема, пичефкс, ризф.", "А кда тон монь кядьс тонафтолемайть, эсь видесот кирделемайть, эста монь эряфсон тага валдоптоль шинясь.", "Тонь мольфцень кармалень содамонза лия тёжяттнень ёткста.", "А тяни мезе лисенди: марян ломанень маладома ширезон, эзкок ворьгодян мон и кяшан.", "Аньцек тонь мольфце терди эсон, кода мазы мора, и мон лисян эсь кяшема вастстон, утустон.", "А меле – ватт!", "Няйсак, вов тоса кенерькшни тозер паксясь?", "Аньцек мон аф ярхцан кшида.", "И тозер прятне тейне аф эрявихть. И тозер паксятне тейне мезеньге колга аф корхтайхть. И тя аф ламода пичетьфти!", "А кда сотомс тянь мархтот: вдь тонь зрнянь тюссот шяярьхне.", "И кода ули пара, кда тон монь тонафтсамак кядьс, кирдьсамак видесот!", "Эста зрнянь тюсса тозер паксясь кармай лятфнема тонь шяярьхнень.", "И мон карман кельгома, мзярда вармась кашторфтсыне розь прятнень…", "Келазсь сетьмось и ламос ванць Ёмла Оцязорнять лангс. Меле азозе: – Эняльдян… тонафтомак кядьс, кирдемак эсь вакссот!"], "p": 501}, {"t": "text", "c": ["– Монь пяк оцю мялезе тянь тиемс, – каршек азозе Ёмла Оцязорнясь, – аньцек ёфси аш пингозе.", "Тейне эряви вешемс нинге ялгат и содамс эрь кодама тевонь колга."], "p": 502}, {"t": "text", "c": ["– Цебярьста содави аньцек ся тевсь, кона тонатф и шарьхкотьф, – мярьгсь Келазсь.", "– Ломаттнень ёфси аш мяльсна, а тяфта жа пингсна содамс мезе-бди одня.", "Синь семботь рамсесазь лавкаста тифста-урядафста, анокста.", "Аньцек аш тяфтама лавкат, коса мишендевольхть ба ялгат, сяс ломаттнень ёфси аш ялгасна.", "Кда эряви тейть ялга, тонафтомак монь кядьс и кирдемак эсь кядь видесот!"], "p": 503}, {"t": "text", "c": ["– А мезе эряви тянди тиемс? – кизефтезе Ёмла Оцязорнясь."], "p": 504}, {"t": "text", "c": ["– Маштомс кирдема эсь пряцень, аф макссемс пря, – каршек азозе Келазсь.", "– Васенда озак вов тоза, сяда ичкози, нарнять лангс – вов тяфта.", "А мон карман ширем сельмот лангозот ванондома, а тон ащек апак корхтак, нюрьк. Мон тяфта жа учан.", "Валхне аньцек шорсихть фкя-фкянь шарьхкодемс."], "p": 505}, {"t": "text", "c": ["А шида шис тон озсек сяда малати…", "Омбоце шиня Ёмла Оцязорнясь тага сась сяка жа вастти."], "p": 506}, {"t": "text", "c": ["– Сяда цебярь, кда кармат сашендома фкя и сяка пингть, – эняльдсь Келазсь. – Вов, кепотьксонди, кда тон кармат сашендома ниле частста, эста монь колма частста сявомок прязень карман маряма павазукс.", "И ков сяда малаткши ниле частсь, тов мон нинге сядонга пяк улян павазу.", "А ниле частста мон карман таколдома и аф ламода пичедема. Тяфта мон шарьхкодьса павазть таньфонц и питненц!", "А кда тон кармат сашендома эрь мезне аф эсь пингстонза, мон аф карман содама, кона пингти эряви анокламс седиезе…", "Эрявихть ванфтомс койхне."], "p": 507}, {"t": "text", "c": ["– А мезе стамсь койхне? – кизефтезе Ёмла Оцязорнясь."], "p": 508}, {"t": "text", "c": ["– Тя пяк кунардонь юкстаф тев, – шарьхкотьфтезе Келазсь.", "– Тя мзярда башка сявф фкя шись аф шары лия шитнень лангс, фкя пингсь – лия пинкнень лангс.", "Вов, кепотьксонди, монь мельган ласьконди ломаттнень ули тяфтама койсна: шуваланяста синь кштихть велень стирьхнень мархта.", "Содалить, конашкава мяльс туф тя шись – шуваланясь!", "Мон ваймосян, якан-шяян аф пелезь, пачкотькшнян мянь тов, коса касыхть винограттне.", "А кда мельган панцихне кштильхть снярда, мзярда прязост сай, эста сембе шитне улельхть фкя лацонь и мон мзярдовок афолень сода ваймама."], "p": 509}, {"t": "text", "c": ["Тяфта Ёмла Оцязорнясь тонафтозе Келазть кядьс.", "И вов сась пинге явомс фкя-фкянь мархта. – Мон карман пичедема, авардема, лятфнемок тонь, – куфкстась Келазсь."], "p": 511}, {"t": "text", "c": ["– Тянкса тонць муворусь, – поладозе Ёмла Оцязорнясь.", "– Мон вдь ёфси ашень ёра тонь обжамс и кадомс седизот ризф. Тонь тонцень ульсь мяльце, штоба тонафтоледязь кядьс…", "– Виде, тяфта, – азозе Келазсь."], "p": 512}, {"t": "text", "c": ["– Аньцек тон кармат сембе сяка авардема!"], "p": 513}, {"t": "text", "c": ["– Виде, тяфта."], "p": 514}, {"t": "text", "c": ["– Эста, лисенди, тейть тянь эзда аньцек кальдяв."], "p": 515}, {"t": "text", "c": ["– Аф, – каршек пшкядсь Келазсь, – тейне цебярь. Лятфтак, мезе мон азонкшнень зрнянь тюсса тозер прятнень квалма. Сон сетьмось. Меле поладозе:"], "p": 517}, {"t": "text", "c": ["– Архт, нинге весть варжакстт розатнень лангс.", "И эста тон шарьхкодьсак, што тонь панчфкяце – фкяня-тяконя сембе масторлангса.", "А мзярда мрдат тяза меки, штоба азомс мекольдень валхт монь мархтон явомста, мон панжан тейть пяк эрявикс и седи вакстонь кяшф валхт. И тя кармай улема тейть эздон казнекс."], "p": 518}, {"t": "text", "c": ["Ёмла Оцязорнясь тусь розатнень шири: варжакстомс лангозост нинге весть."], "p": 519}, {"t": "text", "c": ["– Тинь ёфси аф шархтада монь панчфкязень лангс, – мярьгсь сон тейст.", "Тинь вдь кивок ашетада. Тинь мельгант кивок аф якай, кивок аф ванфты эсонт и кядьс тинь кивок ашедязь тонафта.", "Тяфтама ульсь ингольдень Келазсь.", "А тяни сонь – монь. Инголи сон ёфси ашезь аерда сяда тёжянь лия келаснень ёткста.", "И вов сонь мархтонза араме минь ялгакс, и тяни сон тейне – фкяня-тяконя сембе масторть лангса."], "p": 520}, {"t": "text", "c": ["Розатне мезевок ашесть шарьхкоде, аф ламода абондсть."], "p": 521}, {"t": "text", "c": ["– Тинь мазыхтяда, аньцек потмонте шава, – поладозе Ёмла Оцязорнясь.", "Тинь инксонт кивок аф полафтсы эсь эряфонц куломать лангс.", "Видеть азомс, и моньге панчфозень колга кодама-бди ётай-потай ломань азсы, што сон фкя лацонь тинь мархтонт.", "Аньцек сон тейне сембода питнись, сявомок тинь сембонь марса. Вдь тя сонь, а аф тинь валондыне мон эрь шиня.", "Сонь, аф лиянь кяшендине клянцеконь таватксса. Сонь аралакшнине и ванфнине аера варматнень эзда.", "Сонь инксонза мон шавондыне понав сукснень и кадондонь аньцек кафта-колма сянкса, штоба эздост тиевольхть мелавнят.", "Мон кулхцонкшнине, кода сон пеняцякшнесь и кода пря шнафнесь, мон колхцонкшнень эсонза мянь эста, мзярда сон ёфси сетьмосесь.", "Сон – монь."], "p": 522}, {"t": "text", "c": ["И Ёмла Оцязорнясь мрдась меки Келазти."], "p": 523}, {"t": "text", "c": ["– Ульхть шумбра. Оду аф няйхтяма… – пшкядсь сон."], "p": 524}, {"t": "text", "c": ["– Ужяль, мес оду аф няйхтяма, – азозе Келазсь.", "Мон максонь вал азомс тейть инь эрявикс седи вакстонь валхт. Синь пяк тёждят мяляфтомс: сембось няеви аньцек седить вельде.", "Инь эрявиксть тон сельмоса мзярдовок аф няйсак."], "p": 525}, {"t": "text", "c": ["– Инь эрявиксть сельмоса мзярдовок аф няйсак, – мельганза омбоцеда азозе Ёмла Оцязорнясь, штоба сяда лац мяляфтомс ня валхнень. – Тонь панчфкяце тейть сяс сембода эрявикс, мес тейнза путыть сембе ваймоцень и максыть эсь седицень. Сон велясь нарнять лангс и аварьгодсь."], "p": 527}]}