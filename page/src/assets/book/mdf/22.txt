{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХХІІ", "p": 529}, {"t": "text", "c": ["– Сяс мес мон максыне тейнза сембе ваймозень… – поладозе мельганза Ёмла Оцязорнясь, штоба сяда цебярста мяляфтомс ня валхнень. – Ломаттне кунара ни юкстазь тя кунардонь виде азфть, – мярьгсь Келазсь, – а тон тяк юксне тянь: тон сембе пингс улят аралайкс сятненди, кинь тонафтыть кядьс, кинь кирдят эсь видесот и якат мельгаст.", "Тон ащат аралайкс и ванфтыкс эсь панчфкяценди."], "p": 529}, {"t": "text", "c": ["– Мон ащан аралайкс и ванфтыкс эсь панчфкязенди… – омбоцеда мельганза азозе Ёмла Оцязорнясь, штоба сядонга цебярьста мяляфтомс азф валхнень."], "p": 530}, {"t": "text", "c": ["– Шумбра ши, – пшкядсь Ёмла Оцязорнясь."], "p": 532}, {"t": "text", "c": ["– Шумбрат, – каршек азсь стрелкань полафнись."], "p": 533}, {"t": "text", "c": ["– Мезе тон тяса тиендят? – кизефтезе Ёмла Оцязорнясь."], "p": 534}, {"t": "text", "c": ["– Явфнесайне поездса ардыхнень, – мярьгсь стрелкань полафнись. – Прважсян тёжянень ломань эрь поездса – фкя поездсь видешири, омбоцесь – кержишири."], "p": 535}, {"t": "text", "c": ["И вов вишкста арды поездсь, валдоптомок перьфпяльть эсь толонзон мархта, пилень пандомшка калдордозь ётась вакска, и стрелкань полафнить кудняц сяшкава тарсь, бта кштизь кштись."], "p": 536}, {"t": "text", "c": ["– Коза тяфта синь эряскодыхть? – абондозь кизефтезе Ёмла Оцязорнясь.", "– Мезе синь вешихть?"], "p": 537}, {"t": "text", "c": ["– Тянь, улема, поездонь вятиське аф содасы, – азозе стрелкань полафнись."], "p": 538}, {"t": "text", "c": ["И омбоце шири эсь толонзон мархта вармакс ётась нинге фкя вишке поезд."], "p": 539}, {"t": "text", "c": ["– Синь ни меки мрдасть? – кизефтезе Ёмла Оцязорнясь."], "p": 540}, {"t": "text", "c": ["– Аф, нят лият, – мярьгсь стрелкань полафнись. – Тя каршек арды поездсь."], "p": 541}, {"t": "text", "c": ["– Тейст тоса ульсь аф цебярь, коса ульсть инголе?"], "p": 542}, {"t": "text", "c": ["– Цебярь тоса, ашат коса, – азозе стрелкань полафнись."], "p": 543}, {"t": "text", "c": ["И тага калдордозь, бта атям мархта ёндол, ётась колмоце вишке поездсь."], "p": 544}, {"t": "text", "c": ["– Синь ёрасазь сатомс сятнень, кит тусть васенцекс? – тага кизефтсь Ёмла Оцязорнясь."], "p": 545}]}