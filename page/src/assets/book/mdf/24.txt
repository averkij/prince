{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХХІV", "p": 554}, {"t": "text", "c": ["– А мезе тиендема ся ведьгемонь колма минатать мархта?"], "p": 554}, {"t": "text", "c": ["– А мезе мяльце, сянь и тик."], "p": 555}, {"t": "text", "c": ["«Улендяряль монь ведьгемонь колма минутазе, – арьсезевсь Ёмла Оцязорнясь, – мон ба молелель лихтибряти…»."], "p": 556}, {"t": "text", "c": ["Ётась недля ся пингста, кода повонь палас, и, кулхцондомок Ёмла Оцязорнять азфонц мишендить колга, мон симине лядыкс копоркс ведезень."], "p": 557}, {"t": "text", "c": ["– Виде, – мярьгонь мон Ёмла Оцязорняти, – сембось, мезе тон тейне азондат, пяк мялень салай, аньцек мон нинге ашине пете эсь самолётозень и ёфси ашезь иляда монь путьке ведезе, и монга улелень пяк павазу, кда пачкоделень лихтибряти."], "p": 558}, {"t": "text", "c": ["– Келазсь, конань мархта мон ялгафнень…", "– Кельгома ялганяй, тейне аф Келазть колга тя пингть эряви арьсекшнемс!"], "p": 559}, {"t": "text", "c": ["– Мес?"], "p": 560}, {"t": "text", "c": ["– А сяс, мес сави куломс ведьфтома…", "Сон ашезе шарьхкоде, кода фкясь сотнеф омбоцеть мархта. И каршек молезь азозе:"], "p": 561}, {"t": "text", "c": ["– Пара, мзярда тонь ули ялгаце, катк мянь сави куломс.", "Вов мон пяк кенярдень, мес ялгафнень Келазть мархта…", "«Сон аф шарьхкодьсы, конашкава тя пелькс.", "Вдь сон мзярдовок ашезь аще вачеда, ведьфтома."], "p": 562}, {"t": "text", "c": ["Тейнза сатни шинять фкя сюролдань валдоц…».", "Мон ашине аза тя валхнень кулевиста, а аньцек арьсень эсь потмован. А Ёмла Оцязорнясь варжакстсь лангозон – и, бта кулемок монь, азозе:"], "p": 563}, {"t": "text", "c": ["– Монь тяфта жа ули мялезе симомс… аде вештяма эши…", "Мон сизефста кафта шири лаподине кяднень: коста апак содак шуварвастса карматама эшихть вешендема?", "Аньцек сембе сяка срхкаме кис."], "p": 564}, {"t": "text", "c": ["Лама пинге молеме минь кашт аф молезь, сетьмоста; и вов шоподсь, менельса фкя-фкянь мельге кармасть крьвязькшнема тяшттне.", "Ведьфтома ащемать эзда монь аф ламода калфтомань, и ванонь тяшттнень лангс бта онцтон.", "Прясон шарсть Ёмла Оцязорнять валонза, мон кизефтине:"], "p": 565}, {"t": "text", "c": ["– Эста тонга содасак, кода ащемс ведьфтома?"], "p": 566}, {"t": "text", "c": ["Аньцек сон ашезь аза фкявок валня. Аф лама пингонь ётазь мярьгсь, бта кургстонза аф валхт лийсть, а тёждя толганят: – Ведсь эрявксни и седити…", "Мон ашень шарьхкоде, сяс мезевок ашень аза.", "Мон содайне, што аф эряви сон кизефнемс."], "p": 568}, {"t": "text", "c": ["Сизесь сон. Озась шуварнять лангс.", "Мон озань ряцок.", "Кафцьке ащеме кашт аф молезь. А меле сон мярьгсь:"], "p": 569}, {"t": "text", "c": ["– Тяшттне пяк мазыхть, сяс мес коса-бди ичкозе ули панчфкя, кона тейнек ёфси аф няеви…", "– Виде, тяфта, – поладыне мон, ваномок шуварть лангс, конань валдопнезе ковсь."], "p": 570}, {"t": "text", "c": ["– И шуварвасттне мазыхть… – сяда тов орадсь корхтамань кинять эса Ёмла Оцязорнясь."], "p": 571}, {"t": "text", "c": ["Тя виде. Мондейне пяк мялезон шуварвасттне.", "Озадат шуварнять лангса, а перьфпяльге мезевок аф няеви шуварда башка. И мезевок аф кулеви.", "И сембе сяка тя сетьмоть эса кати-мезе валдопты…", "– Содасак, мес тяфтама цебярьхть шуварвасттне? – азозе сон. – Коса-бди эсост кяшфт лихтибрят…", "Мон улень шавф тя азфть мархта, и вов кфчядсь прясон мяль, мон шарьхкодень, коста сай тя аф эсь лацонь валдсь, кона няеви шувархнень ёткса.", "Мзярда-бди мон ёмла цёранякс эрянь сиредонга сире кудса, конань колга азонкшнесть, бта эсонза прдафоль кати-кодама козяшинь парши.", "Содаф, кивок сонь ашезе му, а, пади, улема, кивок и ашезь вешенде."], "p": 573}, {"t": "text", "c": ["И вов тянь сюнеда кудсь ульсь аф сембонь лаца, а бта колдуваф, сяс мес кати-коса, кудть седи куцюнясонза, ульсь кяшф кати-мезень аф содаф и ёфси тейне аф шарьхкодеви и аф панжеви…", "– Виде, – поладыне мон. – Улеза тя куд, тяштть али шуварвастт – сембода цебярсь эсост ся, мезть аф няйсак сельмосот."], "p": 574}]}