{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХХV", "p": 576}, {"t": "text", "c": ["– Мон мяштезе пяшксе кенярдемада, мзярда тон арьсят кода Келазь ялгазе, – кепотьф мяльса азозе Ёмла Оцязорнясь. Меле сон матодовсь. Мон сявине сонь кядезон и тунь сяда тов. Сявомань таколдома. Мон сявине сонь кядезон и тунь сяда тов. Сявомань таколдома. Тейне-арам, мон эсь кядьсон кандан оцюдонга оцю козяши. Вдь сявомок сембе минь мастороньконь, аф муят тяфтама лафча и тёждя шабаня, конань пелят токаманц кядьса кандомста. Ковонь валдсь прашендсь лофтана конянц, сёлкф сельмонзон, зрнякс ащи шяярензон лангс, конатнень мархта налхксесь сетьме варманясь. И азыне эстейне: тя сембось – сонь лангоц. Сембода эрявикссь ся – мезть аф няйсак сельмоса… Сонь пялес панжада трванзон эса эвондась мзолфкя, и мон поладыне эсь мяльнень: седиень токайкс уды Ёмла Оцязорнять эса лувови панчфкяти эсь прянь максомац, кона валдоптсы сонь потмоширде пильгста сявомок и пряшяяреньбес, бта валдопты тол, мянь снярда, мзярда нльня сон удось…", "И мон шарьхкодень, што сон нинге сядонга лафча, аф стама, кодамкс няеви тейнек.", "Валдопты толхне эрявихть ванфтомс, вдь вармать ули виец матомс синь…", "Тяфта мон молень и молень – и аньцек шобдавашири мон пачкодень эши малас. Ломаттне озсихть вишкста арды поездс, аньцек сембе сяка аф шарьхкодихть мезе синь вешихть, – азозе Ёмла Оцязорнясь.", "– Сяс синь аф содайхть фкя вастса ащема и сидеста ёряйхть пря то фкя шири, то омбоце шири…", "Меле поладозе:"], "p": 579}, {"t": "text", "c": ["– И сембось шавос…", "Эшись, конанди минь пачкодеме, ульсь аф сембонь лаца, кодапт васьфневихть Сахара шуварвастса.", "Сяда сидеста тяса эшись – тя шуварть эса шувф варя. А тя ульсь афкуксонь велень эши.", "Аньцек маласа ашель кодамовок веле, сяс мон арьсень, што тя сембось онцтон."], "p": 580}, {"t": "text", "c": ["– Ёфси аф шарьхкодеви, – азыне мон Ёмла Оцязорняти, – тяса сембось анок: и ведень таргамась, и ведаркась, и пикскясь…", "Сон рахазевсь, токазе пикскять и кармась ведень таграма. Ведень таргамась чиворгодсь, бта сире крандаз, кона кунара ни ащесь тевфтома."], "p": 581}, {"t": "text", "c": ["– Кулят? – кизефтсь Ёмла Оцязорнясь. – Минь сргозьфтеськ эшить, и сон моразевсь…", "Мон пелень, што сизи."], "p": 582}, {"t": "text", "c": ["– Мон монць амолдан ведь, – аф кенордазь азыне мон, – тонь аш тняра вийце."], "p": 583}, {"t": "text", "c": ["Саворне таргайне вельф пяшксе ведарка ведть и путыне эшить крайс. Пилесон нинге марявсь ведень таргамать чиворфонь мороняц и ведсь, бта трнатсь, кштизь кштись тя моронять коряс, а шить пиндолды сюролданза цятконякс налхкозь налхксть ведть лангса."], "p": 584}, {"t": "text", "c": ["– Монь мялезе копордамс тя веднять эзда, – сетьмоняста азозе Ёмла Оцязорнясь. – Макст тейне симомс…", "И мон шарьхкодень, мезе сон вешсь!"], "p": 585}, {"t": "text", "c": ["Мон комафтыне ведаркать трванзон малас.", "Сон симсь сёлкф сельмот.", "Ширеста няевсь, бта тяда танцти сон мезевок ашезь варчсе."], "p": 586}, {"t": "text", "c": ["Тя ведсь ульсь аф стама, кодамда минь симонттяма эрь шиня, а лия, кати-кодама кяшф эрьгя мархта.", "Сон эвондась ичкоздень кить эзда, кона ульсь ётаф тяшттнень ала, ведень таргамать читордомань моронц эзда, монь кяднень вийснон вельде.", "Сон ульсь, бта казне седити. Мзярда мон улень ёфси ёмланя, тяфта валдоптсть тейне Роштувань казнетне: кузнять эса палы штатолхне, Шкабавазти веньгучкань моротне, ляпе сельмованфне и седи вакстонь пеедематне. – Тонь масторлангсот, – мярьгсь Ёмла Оцязорнясь, – ломаттне касфнихть фкя переса вете тёжятть панчф, розат… и аф мушендыхть сянь, мезе вешихть…", "– Аф мушендыхть, – кирдине мяленц Ёмла Оцязорнять."], "p": 588}, {"t": "text", "c": ["– А вдь сянь, мезть синь вешихть, муволь фкя и сяка панчфкять, копоркс веднять эзда… – Виде, тяфта, – поладыне мон. И Ёмла Оцязорнясь мярьгсь:"], "p": 590}, {"t": "text", "c": ["– Аньцек сельмотне семботь аф няйсазь. Вешемс эряви седиса."], "p": 591}, {"t": "text", "c": ["Мон симонь ведьта. Веднять эзда седиезе эшемсь, ваймозе таргавсь тёждяста.", "Варьхмодемшовор шуварсь няевсь зрнянь тюсса, кода медь.", "И тянь эзда монга маряйне прязень павазукс.", "А мезенкса тейне ризнамс?..."], "p": 592}, {"t": "text", "c": ["– Тейть эряви кирдемс валце, – ляпоняста азозе Ёмла Оцязорнясь, тага озамок мархтон ряцок."], "p": 593}, {"t": "text", "c": ["– Кодама валозе?"], "p": 594}, {"t": "text", "c": ["– Мяляфтсак, тон надияфнеть… монь бораннязти пандоскя… Мон вдь надияфтонь ванфтомс ся панчфкять…"], "p": 595}, {"t": "text", "c": ["Мон таргайне зепстон эсь рисавафонень. Ёмла Оцязорнясь ванозень синь и рахазевсь:"], "p": 596}, {"t": "text", "c": ["– Тонь баобабатне шарыхть капста лангс…", "А мон вдь пря шнафтолень рисаваф баобабанень мархта!"], "p": 597}, {"t": "text", "c": ["– А Келазцень пиленза… бта сюрот! А кодама кувакат!"], "p": 598}, {"t": "text", "c": ["И тага рахазевсь."], "p": 599}, {"t": "text", "c": ["– Тон аф видеть корхтат, ялганяй. Мон вдь мзярдовок ашень машта рисавама – кда аньцек куйхть рисавсень лангста и потмоширде."], "p": 600}, {"t": "text", "c": ["– Тят пичеде. Тя мезевок аш, – сетьмофтемань монь. – Шабатне и тяфтавок шарьхкодьсазь."], "p": 601}, {"t": "text", "c": ["И мон рисавань боранняти пандоскя. Мон максыне рисавафть Ёмла Оцязорняти, а монць пичедезевонь."], "p": 602}, {"t": "text", "c": ["– Тон кати-мезе арьсеть, аньцек тейне аф корхтат…", "Сонь мезевок ашезь аза."], "p": 603}, {"t": "text", "c": ["– Содасак, – пингонь ётазь мярьгсь сон, – ванды топоди киза, кода мон повонь тя масторти, Земляти… И тага кашт аф моли. Арьсемок аф лама пинге, поладозе: – Мон прань аф пяк ичкози тя вастть эзда… И якстерьгодсь."], "p": 605}, {"t": "text", "c": ["И тага, аф содаф мес, седизон сувась ризф. Аньцек сембе сяка кизефтине:"], "p": 607}, {"t": "text", "c": ["Эста, недляда инголе, ся шобдаваня, мзярда мархтот кармаме содама фкя-фкянь, тон повоть ваксозон ёфси ськамот апак фатяк аф эсь мяльцень коряс? Вдь маласа ашель фкавок эряма васта. Тон молеть ся вастти, коза прать?"], "p": 608}, {"t": "text", "c": ["Ёмла Оцязорнясь нинге сядонга пяк якстерьгодсь."], "p": 609}, {"t": "text", "c": ["И пелезь поладозе:"], "p": 610}, {"t": "text", "c": ["– Пади, сяс, мес топодсь киза?.."], "p": 611}, {"t": "text", "c": ["И тага меки якстерьгодсь.", "Сон ашезь аза фкявок валня каршек кизефксонень лангс, аньцек шарьхкотьф, вдь мзярда якстерьгодат и мезевок аф корхтат, эста тя шарьхкодеви «видекс». Тяфта?"], "p": 612}]}