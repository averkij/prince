{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ХХVІІ", "p": 680}, {"t": "text", "c": ["– Содасак… монь панчкязе… мон надияфтонь сонь ванфтомс и араламс.", "Сон тяфтама лафча! И тяфтама виде вайме!", "А нинге сонь улихть ниле сялгиенза, вдь тейнза аш мезьса лияса араламс пря тя мирть эзда…", "Мон озань, сяс мес пильгоне ёфси ашесть кулхцонда эсон, бта керозь керовсть али ёфсикс тярдедевсть.", "Сон поладозе: – Ну… вов и сембе…", "Ащесь нинге аф ламняс, стясь. И тись аньцек фкя аськолкс.", "Монь ашезь шерьфтев аф пильгозе, аф кядезе, ашель эрьгязе стямс."], "p": 680}, {"t": "text", "c": ["Бта тюжя ёндол кфчядсь сонь пилгонзон ёткса. Сон ащесь апак шерьхк. Ашезь юваде.", "Меле прась – сетьмоняста, кода прашенды шуфтсь.", "Валомня и ёфси аф марявиста, бта шуварсь салсезень эстейнза оцю вайгяльхнень, тяряфнесь тиемс синь аф марявикс."], "p": 681}, {"t": "text", "c": ["И вов ётась ни кота кизот…", "Мон нинге киндивок тянь колга ашень азонкшне. Мзярда мрдань, ялгане кенярдсть, сяс мес мон шумбран и тазан.", "Пичефкссь люпштась мяштьсон, аньцек мон корхнень тейст: – Тя мон аф ламода сизень…", "И пингонь ётазь, кода и сембе, мон аф ламонь-аф ламонь кармань юкснема пичефксозень. Виде, аф педа-пес… Мон содайне, сон мрдась эсь масторнязонза, сяс мес мзярда варьхмодсь, мон ашине му сонь ронгонц-пондонц шуварть лангста.", "Аф сяшкава и стакаль сон. А веть мон кельгса тяшттнень кулхцондомаснон. Бта вете сятт миллион коряй пайгоня…", "Аньцек вов мезе лисенди. Мзярда мон рисавань пандоскя боранняти, эста ёфси юкстань пикскянять колга!"], "p": 684}, {"t": "text", "c": ["Ёмла Оцязорняти аф щафтови боранняти пандоскясь.", "И мон кизефнеса эсь прязень: мезе тиендеви тоса, сонь масторнясонза?", "А кда бораннясь апак учсек сивозе панчфкять?"], "p": 685}, {"t": "text", "c": ["А меле кой-коста петьса эсь мялезень: «Аф! Ёфси аф!", "Ёмла Оцязорнясь веть фалу кяшендьсы панчфкять клянцеконь таватксса, и сон ваны бораннять мельге…»", "Эста мон афкукс павазуван.", "И сембе тяшттне сетьмоняста пеетькшнихть-рахсихть."], "p": 686}, {"t": "text", "c": ["А кой-коста корхнян эстейне: «Эрсят вдь кой-коста абонткшни ломанькс, мзярда семботь колга юкснят… эста мезе аньцек аф лиси!"], "p": 687}, {"t": "text", "c": ["А кда сон кода-бди илять юкстазе клянцеконь таватксть путомс али бораннясь веть саворне ворьгоди…»", "И эста сембе коряй пайгонятне авардихть…", "Тя сембось аф содаф и аф шарьхкотьф.", "Сянди, кинди кельгови Ёмла Оцязорнясь, кода и тейть, аф фкя лаца сембось, сон кармай ризнама и пичедема инксонза, вдь коса-бди вселеннайть аф содаф вастонясонза эряй борання, конань минь мзярдовок ашеськ няенде, и пади, порезе ни тейнек аф содаф панчфкять – розать."], "p": 688}, {"t": "text", "c": ["Варжакстода менельть лангс. И кизефтесть эсь прянтень: «Касы ли ся панчфкясь али кунара ни сон аш масторлангса? Пади, аф шарьхкодемок кода, сивозе сонь бораннясь? И тинь няйсасть: сембось арай лиякс…", "И мзярдовок кодамовок оцю ломань тянь аф шарьхкодьсы, конашкава тя эрявикс!"], "p": 689}, {"t": "text", "c": ["Тя, тейне-арам, сембода мазы и сембода пичефксу вастсь сембе масторлангса.", "Тя уженясь, кона рисаваф нинге весть ингольце лопанять лангса сянкса, штоба сяда лацкас сонь ванолесть.", "Тяса Ёмла Оцязорнясь васенцеда эвондась минь масторсонк, конань лемоц Земля, а меле тяса жа и юмась."], "p": 690}, {"t": "text", "c": ["Ваность тя вастть сяда лацкас, штоба мяляфтомс сонь, кда мзярдовок апак учсек пофтада Африкав, шуварвасттненди.", "Кда сави тейнть тияня ётамс, эняльдян, тяда эряскода, ащеда аф ламос тя тяштть ала!", "И кда тейнть малады зрнянь тюсса шяярь мархта ёмла цёраня, кда кармай сон кайгиста рахсема и мезевок аф азы максф кизефксонтень лангс, тинь, арьсян, шарьхкоттяда, кие тя тяфтамсь.", "Эста – пяк эняльдян тейнть! – тясть юкста пачфтемс тянь колга мондейне, штоба аф ламода валхтомс ризфть седистон-ваймостон. Сяда курок сёрмадода тейне, што сон мрдась меки…"], "p": 691}]}