{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ІІІ", "p": 42}, {"t": "text", "c": ["– Вдь монь кудсон сембода пяк кржа…", "– Тейнза саты.", "Мон максан тейть ёфси ёмла борання."], "p": 42}, {"t": "text", "c": ["– Аф сяшкава и ёмланя… – азозе сон, комафтомок алу прянц, и куватьс ванондсь рисавафть эса.", "– Ватта-ка!", "Сон матодовсь…", "Тяфта мон кармань содамонза Ёмла Оцязорнять."], "p": 43}, {"t": "text", "c": ["Аф курокста мон шарьхкодень, коста сон сявовсь.", "Ёмла Оцязорнясь фкя-фкянь мельге макссесь тейне кизефкст, аньцек мзярда кизефнень мон мезеньге квалма, эста сон ёфси ашезь куле ширезон.", "И аньцек аф ламонь-аф ламонь, башка валонь али валрисьмонь вельде, конат азфтольхть салазь-колазь Ёмла Оцязорнять мархта, кармань шарьхкотькшнема.", "И вов, мзярда сон васенцеда няезе монь самолётозень (самолёт кагод лангса няфнема аф карман, сембе сяка тейне лац аф няфтеви), сон кизефтезе:"], "p": 45}, {"t": "text", "c": ["– Тя мезе тяфтамсь?"], "p": 46}, {"t": "text", "c": ["– Тя самолёт. Монь самолётозе. И сон лии. И нинге кепотьф мяльса азыне тейнза, што маштан лиема. Кулемок тянь, сон кенярдезь пшкядсь:"], "p": 48}, {"t": "text", "c": ["– Кода! Тон прать менельста?"], "p": 49}, {"t": "text", "c": ["– Виде, – прянь аф шнафтозь поладыне мон."], "p": 50}, {"t": "text", "c": ["– Вай, конашкава тя мялень салай тевсь!.."], "p": 51}, {"t": "text", "c": ["И Ёмла Оцязорнясь кайгиста рахазевсь, стане, бта ёрась монь обжамс: мон вдь аф кельгса, мзярда корхтамазень лангса рахсихть.", "Меле сон пшкядсь:"], "p": 52}, {"t": "text", "c": ["– Эста тон тяфта жа эвондать менельста.", "А кодама планетаста-масторста тон сать?"], "p": 53}, {"t": "text", "c": ["«Вов кода и шарьхкодевсь сонь эвондамац шуварвасттнень эса!» – арьсень мон и видеста сельмос кизефтине:"], "p": 54}, {"t": "text", "c": ["– Улема, тон повоть тяза лия планетаста-масторста?"], "p": 55}, {"t": "text", "c": ["Аньцек сон мезевок ашезь аза. Саворне шукадезе прянц, а сяка ёткть ширем сельмот ванондсь самолётозень мельге:"], "p": 56}, {"t": "text", "c": ["– Аньцек тя самолётть мархта ичкоздень вастста тон афолеть сав … И куватьс кати-мезень квалма арьсезевсь. Сяльде таргазе зепстонза монь бораннязень и кармась тя паршить ванондомонза. Содалесть ба тинь, кодама оцю мялезе ульсь кулемс-содамс «лия планетатнень-масторхнень колга». И аф нолямок тя мяльть, кармань сяда тов сонь кизефнемонза:"], "p": 58}, {"t": "text", "c": ["– Коста тон лиеть тяза, шабаняй-идняй?", "Коса тонь кудце?", "Коза тон ёрат сявомс монь бораннязень?"], "p": 59}, {"t": "text", "c": ["Сонь ламос арьсесь, а меле азозе:"], "p": 60}, {"t": "text", "c": ["– Пяк цебярь, мес максоть тейне парга: боранняти ули коса веть удомс. Ёмла Оцязорнясь В-612 астероидть лангса."], "p": 61}, {"t": "text", "c": ["– А кода мле. Вдь, кда лац кармат пряцень вятема, мон максан тейть нинге пикскяня, штоба шить сотнекшемс бораннять. И пяльня."], "p": 63}, {"t": "text", "c": ["Ёмла Оцязорнясь сюнерьгодсь:"], "p": 64}, {"t": "text", "c": ["– Сотнемс? А мезенди?"], "p": 65}, {"t": "text", "c": ["– Вдь, кда тон сонь аф сотнесак, сон туй коза няихть сельмонза и эрьгоди."], "p": 66}, {"t": "text", "c": ["Монь ялгазе эзкок кенярдезь рахазевсь: – Ков сон туй?"], "p": 68}, {"t": "text", "c": ["– Кие содасы ков? Фалу видеста и видеста, ков сельмонза няиихть, ков пильгонза вятьсазь. Эста Ёмла Оцязорнять шамаста кенярдемась штазь штавсь и оцю ломанькс азозе:"], "p": 70}]}