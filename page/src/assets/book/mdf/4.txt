{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "ІV", "p": 71}, {"t": "text", "c": ["– Тя ёфси аф пелькс, вдь монь масторсон аф пяк лама вастта. И поладозе пичедезь:"], "p": 72}, {"t": "text", "c": ["– Кда молемс видеста и видеста, ичкози аф пачкодят…"], "p": 73}, {"t": "text", "c": ["Тяфта мон панжень эстейне пяк эрявикс шарьхкодема: сонь шачема-касома планетац-мастороц ёфси кудшка!"], "p": 74}, {"t": "text", "c": ["Аньцек тя азфсь пяк ашемань таколфта.", "Сяс мес содайне, што тяфтама оцю планетада-масторда башка, кода Земля, Юпитер, Марс, Венера, улихть нинге сядода лама лия планетат-масторхт, конатнень ёткса васьфневихть и ёмланят: синь и телескопонь пачк пяк стака няемс.", "Мзярда астрономсь панжи тяфтама планета-мастор, эста максси тейнза аф лем, а аньцек номер.", "Кепотьксонди, 3251-це астероидсь."], "p": 75}, {"t": "text", "c": ["Монь мялезе пачфтемс, што Ёмла Оцязорнясь лийкстась тяза ёмла масторняста, кона лемдеви «В-612-це астероидсь».", "Тя астероидсь телескопса приметафоль аньцек весть, 1909-це кизоня, туркань астрономть мархта."], "p": 76}, {"t": "text", "c": ["Астрономсь няйф планетанять колга азондсь Международнай астрономонь конгресса.", "Аньцек кивок тейнза ашезь кема, сяс мес щафоль туркань щамбяльса.", "Вов кодамот ломаттне, тя оцюфне!"], "p": 77}, {"t": "text", "c": ["И вов тя пингть туркань султанць кошардозень видесонза эряй сембе ломаттнень каннемс Европань эряйхнень лаца панархт. Тя ульсь кода паваз В-612-це астероидть кемокстамаса, сяс мес 1920-це кизоня сяка астрономсь тага весть пачфтсь тя масторнять колга, аньцек тяни ульсь щаф мекольце пингонь щамса, – и сембе кирдезь сонь ширенц."], "p": 78}, {"t": "text", "c": ["Мон тейнть тяфта крхкаста азондонь В-612-це астероидть колга, тяштькстайне мянь сонь номеронц, аньцек оцюфнень инкса.", "Оцюфне пяк кельгсазь цифратнень.", "Мзярда азондат тейст сянь колга, што тонь эвондась ялгаце, синь ёфси аш мяльсна содамс инь эрявикссь.", "Мзярдовок аф кизефтьсазь: «А кодама сонь вайгялец?", "Мезьса кельгсы налхксеманц?", "Машты али аф мелавнянь кундсема? Сяда сидеста синь мяльсна содамс: «Мзяра тейнза кизода?"], "p": 79}, {"t": "text", "c": ["Мзяра сонь альнякадонза али дугандонза?", "Кодама сонь сталмоц?", "Мзяра ярмак сонь аляц куду канды?».", "И тяда меле арьсихть, што содасазь тя ломанть.", "Мзярда корхтат оцюфненди: «Мон няень мазы куд, кона путф якстерь кевста и конань вальмя лангсонза панжи бабань цюкор панчфсь, а кудбрясонза – гуленят», – и вов синь арьсекшнихть, кодама тя кудсь, прязост кодавок аф путови, аф шарьхкодеви.", "Тейст эряви азомс тяфта: «Мон няень куд сяда тёжянь франкань питнеса», – вов эста синь кенярдихть: «Вай, кодама мазы!».", "Тяфта жа ули, кда тейст азомс: «Вов кемокстама валхт, што Ёмла Оцязорнясь видекс ульсь: сон пяк и пяк цебярель, фалу рахсесь, и сондейнза пяк эрявсь борання. А кинди эряви борання, ся, видекс, эряй-ащи ломань», – и кда тейст тяфта азомс, то синь аньцек кепсесазь лафтубряснон и варжакстыхть лангозот кода ёмла шабань лангс.", "А кда тейст мярьгомс: «Сон лийкстась тяза лия масторлангста, кона лемдеви В-612-це астероидокс», – эста тянди синь верондайхть и аф кармахть макссема аф эрявикс кизефкст."], "p": 80}, {"t": "text", "c": ["Вов кодамот оцю ломаттне.", "Аф эряви синь лангозост кяжиякшнемс.", "Шабатненди эряви ваномс оцюфнень мяльсна."], "p": 81}, {"t": "text", "c": ["Аньцек минь, сят, кит шарьхкодьсазь, мезе стамсь эряфсь и кодама сонь смузенц, видекс пеетькшнетяма номерхнень и цифратнень лангса!"], "p": 82}]}