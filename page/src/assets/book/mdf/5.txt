{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "V", "p": 85}, {"t": "text", "c": ["Мон оцю мяльса ушедолине ба тя повестть кода мялень салай ёфкс.", "А ушеткс тиелень тяфта: «Эрясь-ащесь Ёмла Оцязорня. Сон эрясь масторлангса, кона ульсь эсь корязонза аф ламода сяда оцю, и сонь ашель ялгац…».", "Сят, кит шарьхкодьсазь, мезе стамсь эряфсь, эстокиге няелезь, што сембось тя видексонь виде. Вдь мон тя книгать сёрмадса аф сянкса, штоба морафтыхне луволезь сонь рахсемга.", "Седисон эвондакшни пичефкс, мзярда лятфнеса эсь ёмла ялгазень, конань колга ёфси аф тёждя тейне корхтамс.", "Ётась ни кота кизот ся шиста, мзярда сон эсь бораннянц мархта тусь эздон.", "Сянкса мон тяряфтан азондомс сонь колганза, штоба аф юкстамс.", "Тя пяк ризнафты, мзярда юкснесазь ялгатнень.", "Вдь аф эрь ломанть ули ялгац.", "И мон пелян улемс оцюфнень лаца, конатнень мяльса цифрада башка лия мезевок аш."], "p": 85}, {"t": "text", "c": ["Вов нинге и сянкса рамань краскат и эрь кодама тюсса карандашт.", "Вдь аф тёждя монь кизосон одукс кундамс рисавамати, кда сембе эряфоньберьф кагод лангса няфнень аньцек куйть лангста и потмоширде, да и сявок ульсь кота кизоса!", "Виде, мон тяряфтан няфтемс семботь сяда лацкас, аньцек аф пяк кеман, што лиси цебярьста.", "Фкя портретсь лиси пяк лац, а омбоцесь ёфси аф шары эсь лангозонза.", "Вов и серенц мархта тяфта жа: фкя кагод лангса Ёмла Оцязорнясь лиссь пяк оцюста, а омбоцеса – ёфси ёмланя.", "А нинге мон кальдявста мяляфтса, кодама тюсса ульсть сонь щамонза.", "Мон тяряфтьса няфтемс и тяфта, и стане, штоба сяда лац шарьхкодеволь. Мекпяли азса, мон тяфта жа эльбятькшнян, кода и лиятне, эрь кодама пяльксонь няфтемста.", "Аньцек тинь лама эздон тяда веше.", "Монь ялгазе мзярдовок и мезевок ашезь азонкшне педа-пес.", "Пади, сон арьсесь, што мон тяфтамкан, кода и сон.", "Аньцек виденцян, мон аф маштан паргонять пачк бораннять мельге ванондома.", "Улема, тянь мархта мон аф ламода шаран оцюфнень лангс. А, пади, мон сиретькшнян."], "p": 86}, {"t": "text", "c": ["Эрь шиня мон кой-мезе одня сотцень сонь масторонц колга. Сянь, кода сон тоста лийкстась, и кода ётнезень лия планетатнень-масторхнень.", "Тянь колга сон азонкшесь аф ламнянь-аф ламнянь, мзярда эрявсь кой-мезе поладомс корхтамати.", "Тяфта, аньцек колмоце шиня мон шарьхкодине, кодама кальдяв тев лиссь баобабатнень мархта."], "p": 88}, {"t": "text", "c": ["Тя тевсь тиевсь бораннять инкса. И вов няевсь, бта Ёмла Оцязорнясь аф ламода ризназевсь, а сонць кизефтезе: – Азк, бораннятне видекс кусторкста ярхцайхть?"], "p": 90}, {"t": "text", "c": ["– Виде, тяфта."], "p": 91}, {"t": "text", "c": ["– Вов и цебярь!"], "p": 92}, {"t": "text", "c": ["Монь мезевок ашень шарьхкоде, мес эрявсь содамс ярхцайхть али аф бораннятне кусторкста. Аньцек Ёмла Оцязорнясь поладозе: – Улема, эста синь баобабада тяфта жа ярхцайхть?"], "p": 94}, {"t": "text", "c": ["Мон атказань, а меле пачфтине тейнза, што баобабатне – нят аф кусторкст, а оцю шуфтт, конатнень сересна церькавонь пайкнень видева, и кда сон пани тоза мянь слононь стада, сембе сяка аф пореви фкявок баобаба."], "p": 95}, {"t": "text", "c": ["Ёмла Оцязорнясь, кулемок слоттнень колга, рахазевсь:"], "p": 96}, {"t": "text", "c": ["– Синь эрявольхть стяфнемс фкя-фкянь лангс…", "А меле ёнюста азозе:"], "p": 97}, {"t": "text", "c": ["–Баобабатне тяфта жа эрьсихть ёмланякс, мзярс синь аньцек лисьфкат."], "p": 98}, {"t": "text", "c": ["– Тя виде.", "Аньцек мезенди тонь боранняценди поремс ёмла баобабатнень?"], "p": 99}, {"t": "text", "c": ["– А кода мле! – пшкядсь сон, бта тевсь мольсь азбукаса сембонди содаф сёрматфнень квалма."], "p": 100}, {"t": "text", "c": ["И савсь тейне синнемс прязень, мзярс ашень шарьхкоде, мезьса ульсь тевсь."], "p": 101}, {"t": "text", "c": ["Ёмла Оцязорнять масторса, кода и лия планетатнень эса, касыхть цебярь и кальдяв тишет.", "Сяс тоса улихть цебярь тишень видьмонят, а стане жа сордишень – кальдяв – видьмонят.", "Аньцек видьмонятне аф шарьхкодевихть, кодамот синь: кальдяфт али цебярьхть. Синь удыхть модать ала снярс, мзярс ёткстост фкясь аф сргози.", "Эста сон нолдай лисьфкя, видеми и таргави шинять мельге, и, шарфтомок лангозонза, сон няеви тяфтама цебярькс и мяльс туфокс.", "Кда тя лисьфкясь редискань али розовай кусторксонь, катк касы шумбрашис, сельмованфонь кенярдеманди.", "А кодак шарьхкодьсак, што тя кодама-бди кальдяв тише, эстокиге эряви таргамс сонь юрнек.", "И вов Ёмла Оцязорнять масторлангса улихть кальдяв видьмонят… и нят баобабань видьмотне."], "p": 102}, {"t": "text", "c": ["И сембе масторлангсь видеф тяфтама видьмоса.", "И кда баобабать аф шарьхкодемс эсь пингстонза, эста сонь эздонза аф орадат.", "Сон занясы сембе масторлангть, нолямок эсь унксонзон модать пачк.", "А кда масторнясь ёфси аф оцюня, а баобабада пяк лама, то синь, баобабатне, сязендьсазь-нозондсась тя масторлангть пакшень пакш."], "p": 103}, {"t": "text", "c": ["Ули тяфтама кемокстаф мяль, – азозе тейне Ёмла Оцязорнясь.", "– Стять шобдава, штайть шамацень, аруяфтыть эсь пряцень – и сяда курок аруяфтк эсь масторлангцень.", "Видекс азомс, баобабатне эрявихть тарксемс эрь шиня, мзярда аньцек кармайхть аердома розовай кусторкснень эзда: вдь ёмласта лисьфкятне прокс фкя лацоннет.", "Тя тевсь аф стакатнень эзда, аньцек ёфси аф мялень салай, машнефти."], "p": 104}]}