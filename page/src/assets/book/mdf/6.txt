{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "VІ", "p": 105}, {"t": "text", "c": ["Весть сон тейне мярьгсь рисавамс тяфтама картина, кона цебярьста шарьхкодеволь и минь шабаньконди."], "p": 105}, {"t": "text", "c": ["– Кда тейст сави ётамс лама мастор, – азозе сон, – тя видекс эрявксты. Лия тевсь кой-коста учи аф ламос, и кальдяв тянкса аф лиси.", "А кда нолдасайть воляс баобабатнень, пичефкссь куватьс аф сави учемс.", "Мон содань фкя масторня, коса эрясь нола ломань.", "Сонь ашезень тарга эсь пингстонза колма кусторкснень…", "Ёмла Оцязорнясь крхкаста и шарьхкодевиста азондсь тянь колга и мон няфтине тя масторть кагод лангса.", "Мон ёфси аф кельган лия ломанень тонафтомать. Аньцек кржа кие содасы, мезе тиихть баобабатне, кда кадомс синь касома, и пелькс арси эрти, кие повонды тя астероидть лангс – вов мес тяни ёран полафтомс эсь мялезень и азомс тонафтомань валхт. «Шабат! – корхтан мон, – Пеледа баобабатнень эзда!».", "Мон ёран пачфтемс эсь ялганенди пельксшить колга (сталмотнень, прябалатнень, зияттнень), конат фалу ащекшнихть киснон лангса, а синь колгаст мезевок афи содайхть, кода инголи ашень сотце колгаст монцьке. Вов мес пяк старандань няфтемс кагод лангса тя рисавафть и тейне ёфси аф ужяль ётафтф пингозе.", "Улема, тинь кизефтьсасть, мес тя книганяса аш тяфтама мялень салай рисавафт, кода тя, баобабатнень мархта?", "Азса пяк шарьхкодевиста: мон старандань, аньцек мезевок ашезь лисе.", "А мзярда рисавань баобабат, кфчадсь прясон мяль, што тя пяк эрявикс тевсь, кона ёфси аф учи."], "p": 106}, {"t": "text", "c": ["Вай, Ёмла Оцязорня! Валом-валом мон кармань шарьхкодема, конашкава пичефксу и фкя лацонь ульсь тонь эряфце.", "Лама пинге тон кеняртькшнеть аньцек фкянди: кельгсить шимадома ширеть мазышинц лангс ванондомацень.", "Мон содайне тянь колга аньцек нилеце шиня, шобдава, мзярда тон азыть:"], "p": 108}, {"t": "text", "c": ["– Мон пяк кельгса шимадома ширеть мазышинц.", "Аде ванцаськ, кода озай шись."], "p": 109}, {"t": "text", "c": ["– Арьсян, эряви учемс."], "p": 110}, {"t": "text", "c": ["– Мезе учемс?"], "p": 111}, {"t": "text", "c": ["– Учемс, мзярда озай шись."], "p": 112}, {"t": "text", "c": ["Васенда тон пяк абондоть, а мле рахазевоть эсь лангсот и азыть:"], "p": 113}, {"t": "text", "c": ["–Тейне арам, мон бта эсь кудсон!"], "p": 114}, {"t": "text", "c": ["И видекс. Сембе содасазь, мзярда Африкаса шиньгучка, Францияса шись озай ни."], "p": 115}]}