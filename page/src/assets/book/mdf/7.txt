{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "VІІ", "p": 118}, {"t": "text", "c": ["А кда ба фкя минутаста саволь пачкодемс Францияв, эста няелить шимадома ширеть мазышинц.", "Ужяленди, пяк и пяк ичкозе.", "А тонь масторлангсот сави аньцек аф ламода вастста вастс шашфтомс озамацень. И тага, и тага тон кармат ванондома шимадома ширеть мазышинц лангс, аньцек улеза мяльце…", "Весть мон фкя шиста няине шимадома ширеть мянь нильгомонь колмоксть! И аф лама пингонь ётазь тон поладыть: – Содасак… мзярда ёфси аф ули мяльце, и кармат аф ламода ризнама, пяк пара ваномс, кода озай шись…", "– Улема, ся шиня, мзярда нильгемонь колмоксть тон ваныть шимадома ширеть мазышинц, кати-мезенкса пяк ризнать?"], "p": 118}, {"t": "text", "c": ["Аньцек Ёмла Оцязорнясь мезевок ашезь корхта."], "p": 119}, {"t": "text", "c": ["Ветеце шиня бораннять колга корхтамста мон содайне Ёмла Оцязорнять седи вакстонь кяшф мялензон.", "Апак учсек сон кизефтезе, бта тя мяльть каннезе аф фкя ши:"], "p": 121}, {"t": "text", "c": ["– Кда бораннясь ярхцай кусторкста, эста ярхцай сон и панчфта?"], "p": 122}, {"t": "text", "c": ["– Сон ярхцай сембода, мезе пови инголенза."], "p": 123}, {"t": "text", "c": ["– И стама панчфта, конатнень улихть сялгисна?"], "p": 124}, {"t": "text", "c": ["– Виде, и стама панчфта, конатнень улихть сялгисна."], "p": 125}, {"t": "text", "c": ["– Эста мезенди сялгихне?"], "p": 126}, {"t": "text", "c": ["Тянь мон ашине сода.", "А нинге мон улень заняф, эрявсь тиемс тевозе педа-пес: моторть эса фкя болтсь кати-мезьс повсь и кодавок ашезь шарфтов аф фкя, аф омбоце шири, а монь мялезель сонь орадомс."], "p": 127}, {"t": "text", "c": ["Кодама палас мон повонь, содайне аньцек монць, вдь, ведьта илядондсь ёфси аф лама, а тевсь аф тёждятнень эзда. Мон кармань пелема, што сембось, улема, шумордави аф пяк цебярьста, вдь аф содаф, мзяра пингс тяса кирдеван."], "p": 128}, {"t": "text", "c": ["– Мезенди эрявихть сялгихне?"], "p": 129}, {"t": "text", "c": ["Максомок эрь кодама кизефкс, Ёмла Оцязорнясь фалу учи каршек вал, сяс меки мзярдовок аф потай.", "Мон ёфси лисендень эсь эздон, сяс мес болтсь, кона повсь моторти, кодавок ашезь макссе пря и апак арьсек азыне:"], "p": 130}, {"t": "text", "c": ["– Сялгихне мезендивок аф эрявихть, панчфне синь нолясазь кяжда."], "p": 131}, {"t": "text", "c": ["– Вов мезе!"], "p": 132}, {"t": "text", "c": ["Сетьмоме. Кашт аф моли. Пингонь ётазь сон азозе пцтай кяжиста:"], "p": 133}, {"t": "text", "c": ["– Аф кеман мон тейть!", "Панчфне ёфсикс лафченят. И виде ваймот.", "Сяс синь тяряфнихть няфтемс эсь пряснон виикс. Синь арьсихть – кда улихть сялгисна, эста эздост кармайхть сембе пелема…", "Мон ашень аза валга.", "А эсь потмован арьсень: «Кда болтсь тяникиге аф срхкафтови вастстонза, эста эрьхтьса сонь эсь молатказень мархта, катк срады-калады пяльксонь пялькс».", "Ёмла Оцязорнясь лоткафтозень мяльнень:"], "p": 134}, {"t": "text", "c": ["– А тон арьсят, што панчфне…", "– Ёфсикс аф!", "Мезевок мон аф арьсян!", "Мон азонь тейть сянь, мезе васенцекс сась прязон.", "Тон няйсак, кодама афкуксонь стака тев тиян."], "p": 135}, {"t": "text", "c": ["Сон абондозь варжакстсь лангозон:"], "p": 136}, {"t": "text", "c": ["– Афкуксонь стака тев?!"], "p": 137}, {"t": "text", "c": ["Сон станяк сельмонь апак чипоряк ванць: мон ваденьфолень машинань вайса, кядьсон молатка. Меле комань машинать видеса аф содаф пяльконь вельхксс, конац няевсь тейнза сюру-булукс."], "p": 138}, {"t": "text", "c": ["– Тон корхнят, кода корхнихть оцюфне! – азозе сон."], "p": 139}, {"t": "text", "c": ["Тейне арась визькс.", "А сон, бта ёрась ёфси ваяфтомс монь визьксть потмос, поладозе:"], "p": 140}, {"t": "text", "c": ["– Семботь тон тапаряйть… мезевок аф шарьхкодят! Виде, сон афкукс кяжиясь. Шукадезе прянц, а вармась, бта сяконь учсь, кафта пяли веляфнезень зрнянь тюсса шяярензон, налхксесь синь мархтост."], "p": 142}, {"t": "text", "c": ["– Мон содан фкя масторланга, тоса эряй ломань, конань шамац фалу якстерь, бта верса валф.", "Сон эряфоньберьф вестевок ашезе никссе панчфонь таньфть.", "Вестевок ашезь шарфне мяль и ашезь ванонда тяшттнень мельге.", "Сон мзярдовок киньге ашезе кельге. И мзярдовок мезевок ашезь тиенде. Сонь ульсь аньцек фкя тевоц: лувондсь цифрат. И шобдаваста илядьс корхнесь аньцек фкя: «Мон афкукс ёню ломанян!", "Мон афкукс ёню ломанян!» – ёфси кода тон. И тянь эзда эсь прянц сон няезе сядонга эрявиксокс и марясь мялень кеподема.", "А, видеть азомс, сон ёфси аф ломань. Сон панга."], "p": 144}, {"t": "text", "c": ["– Мезе?"], "p": 145}, {"t": "text", "c": ["– Панга!"], "p": 146}, {"t": "text", "c": ["Ёмла Оцязорнясь мянь лофташкодсь кяжть эзда."], "p": 147}, {"t": "text", "c": ["– Миллион киза панчфнень касыхть сялгисна. И миллион киза бораннятне сембе сяка ярхцайхть панчфта.", "Аф виде ли, конашкава стака тя афкуксонь тевть шарьхкодемац? Мезенди, сембе виень максозь, панчфне тяряфнихть касфтомс сялгихть, кда тя сялгихнень аш кодамовок парсна?", "Аф тя ли эрявикс тевсь, мзярда бораннятне и панчфне тюрихть фкя-фкянь каршес?", "Аф тя ли эрявикссь якстерь шама ломанть лувондоманц коряс?", "А кда мон азса, што содан панчф, кодама аф муят тон костовок, кона касы аньцек монь масторлангсон, а ёмла бораннясь, весть шобдава, мзярда стяй шись, сявсы и порьсы тя панчфть и ёфси аф шарьхкодьсы, мезе сон тись тянь мархта? И тя, тонь койсот, аф эрявикс тев? Сон якстерьгодсь сяшкава, бта щёкапрянза палозь палсть. Меле сон корхтазевсь:"], "p": 149}]}