{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Ёмла оцязорня", "p": 1}], "body": [{"t": "h2", "c": "VІІІ", "p": 151}, {"t": "text", "c": ["– Кда кельгсак тон панчфть, сянь, кодама аф муят лия масторлангста али тяштьста, эста тон сатомшка павазуват: седисот эвондай лямбе, мзярда варжакстат менельти и арьсят сонь колганза.", "И корхтат эстейть: «Коса-бди тоса касы-кеподи монь панчфкязе…».", "А кда бораннясь сонь сивсы, эста бта сембе менельсь комачави равжа коволса и лоткайхть цифтордомда тяшттне!", "И тя тонь мяльцень коряс лувови аф эрявиксокс?"], "p": 151}, {"t": "text", "c": ["Сон сяда лама ашезь корхта. И вов сон аварьгодсь.", "А ушеса кармась шоподема.", "Мон кадыне эсь тевозень.", "И видекс, монь тевозе, кона сотфоль моторти повф болтть и молаткать перьф, няевсь ёфси аф сяшкава эрявиксокс, стане, кода и ведень ванфтомась и куломать эзда пелемась.", "И вов ся тяштть лангса, масторлангса – монь масторлангсон, конань лемоц Земля – авардсь Ёмла Оцязорнясь, и эрявсь сонь басямс, анелямс и ужяльдемс.", "Мон сявине сонь кядезон и кармань нюряфнемонза. Мон тошкань тейнза: «Панчфкять, конань тон кельгсак, кивок аф обжасы…", "Мон рисаван тонь боранняценди пандоскя… Панчфкяцень перьф рисаван перяфкс… Мон…».", "Мон кальдявста шарьхкодень, мезе корхтан. А эсь прязень маряйне офта лаца, кона ашезе сода, мезе тиемс, коза шятямс, коза молемс.", "Мон ашине сода, кода ужяльдемс сонь, кода пачфтемс лямбе валнень сонь седиенцты-ваймонцты, конац валом-валом аерткшнесь монь эздон…", "Вов сон кодама сельмоведень масторсь: кати-кодама ёфси аф содаф вий мархта."], "p": 152}, {"t": "text", "c": ["Курок кармань сяда цебярьста содамонза тя панчфкять.", "Ёмла Оцязорнять масторлангса фалу кассть аньцек фкя лацонь панчфт – синь лопанядост ульсь кржа, занцесть аф оцю васта и мзярдовок киньге ашесть токсе.", "Синь панчсть шобдава лия тишенятнень ёткса, а илять комафнезь эсь пряснон, ёфси пужендсть.", "А тя панчфсь эвондась аф оцю видьмоняста, кона повсь тоза аф содамок коста и ульсь аф сембонь лаца. Ёмла Оцязорнясь кельгсезь ванондсь сонь лангозонза, ашезе ноля эсь сельмингольденза.", "А кда тя лисьфкясь баобабань кодамовок лия видьме?", "Аньцек касыкскясь курокста лоткась касомда вяри и эсонза эвондасть панчфонь покольхть.", "Ёмла Оцязорнясь мзярдовок ашезь няенде панчфонь тяфтама лисьфкат. Сон седиса марязе, што тя панчфть эзда лиси кати-мезе аф содаф, аф стама, мялень салай. И вов тя инжись, кона кяшфоль эсь сянгяря куднясонза, аноклась и аноклась синь васедемаснонды. Сон арьсезь кочксесь эрь кодама тюст и тянь эзда нинге сядонга пяк мазомкшнесь.", "Щамбялензон сон кочксезень аф эряскодозь, лопанянзон варчсезь латцезень фкя-фкянь мельге."], "p": 154}, {"t": "text", "c": ["Сонь ашель мялец панжемс валдти апак наряжак, бзора прят, бта кодама-бди мак. Сон ёразе няфтемс эсь прянц сембе ширде мазыста.", "Виде, тя панчфсь ульсь тяфтама прянь кельгикс, бта налхксесь кинь-бди мархта!", "Сонь анокламац мольфтевсь шида шис. И вов сась пинге васедемс.", "Весть шобдава, мзярда шинясь няфтезень васень сюролданзон, панчфть лопанянза либорьгодсть и аф ламода келемсть."], "p": 155}, {"t": "text", "c": ["И мазыдонга мазы панчфсь, конац путсь тя мазышить сатомаса аф кржа вий и аноколь тя васедемати, ёфсикс панжевсь, аф ламода венемсь, бта сргозсь удомать эзда:"], "p": 156}, {"t": "text", "c": ["– Вай, цють сргозевонь… Простямак… Мон аф ламода ащан бзораста…", "Ёмла Оцязорнясь пяк кенярдсь тя васедемати: – Конашкава мазыят! – Виде? – азозе сетьмоняста панчфкясь."], "p": 158}, {"t": "text", "c": ["– Содак, мон шачень шить мархта марса.", "Ёмла Оцязорнясь шарьхкодсь, што сонь инжиец эсь прянь кельги, и, видекс азомс, ульсь мезенкса."], "p": 159}, {"t": "text", "c": ["Сон тяфтама мазыель, мянь ваймоце потмозот аф тяльги, кожфсь аф таргави! И вов панчфсь приметазе: – Улема, пинге шобдавань ярхцамбяль мумс. Ульхть цебярькс тейне, ватт монь мельган…", "Ёмла Оцязорнясь аф ламода визьделгодсь, меле мусь валома и лихтибрянь ведняса валозе панчфкять."], "p": 162}, {"t": "text", "c": ["Курокста шарьхкодевсь: мазыдонга мазы панчфсь ульсь аф сембонь лаца, эсь прянь кельги, а нинге пяк обжави. Сяс Ёмла Оцязорнясь ёфси пульзясь мялень ваномать эзда.", "Весть панчфсь корхтай Ёмла Оцязорняти, няфнемок эсь ниле сялгиензон лангс:"], "p": 163}, {"t": "text", "c": ["– Катк сайхть тяза тиграт, мон аф – Монь масторлангсон тиграт аф пелян синь кенчснон эзда!"], "p": 164}, {"t": "text", "c": ["эряйхть, – азозе Ёмла Оцязорнясь. – И тигратне аф ярхцсихть тишеда."], "p": 165}, {"t": "text", "c": ["– Мон аф тише лацан, – обжавсь панчфкясь."], "p": 166}, {"t": "text", "c": ["– Простямак монь…", "– Аф, мон аф пелян тиграда, аньцек пяк пелян аера вармада.", "А тонь аш кодамовок таватксце, штоба кяшемс монь варматнень эзда?"], "p": 167}, {"t": "text", "c": ["«Касыкс, а пели аера вармада… аф шарьхкодеви… – арьсезевсь Ёмла Оцязорнясь. – Кодама стака тя панчфкять короц»."], "p": 168}, {"t": "text", "c": ["– Мзярда шоподи, сёлгомак монь кодамовок таватксса.", "Тяса, тонь ширесот, пяк кельме.", "Ёфси аф мяльс туф тястонь масторсь.", "Тоса, коста мон сань…", "Ашезе шуморда педа-пес эсь корхтаманц.", "Вдь сон пачкодсь тяза, мзярда ульсь видьмонякс.", "Сон мезевок ашезь сода лия масторхнень колга.", "Ёфси аф эряви васькафнемс, мзярда курокста кундават! Мазыдонга мазы панчфсь визьделгодсь, меле козкстась весть, омбоцеда, бта ёрась шарьхкотьфтемс Ёмла Оцязорняти, конашкава сон кармай улема мувору, кда кельмофтеви:"], "p": 169}, {"t": "text", "c": ["– Коса кяшемс таватксце?"], "p": 170}, {"t": "text", "c": ["– Мон ёрань молемс таватксонкса, аньцек лоткань: вдь эрявоть тон кулхцондомс педа-пес!"], "p": 171}, {"t": "text", "c": ["Эста панчфсь козкстась сяда вииста: бта корхтась, маряк пряцень муворукс!"], "p": 172}, {"t": "text", "c": ["Улема, Ёмла Оцязорняти кельговсь тя мазыдонга мазы панчфсь, сяс ульсь анок ваномс сонь мяленц, аньцек сембе сяка седисонза эвондакшнесь кати-кодама кафтолдома.", "Панчфть ширде шавос азф валхнень сон нолязень седиенц пачк и тянь эзда ламос ризнась, лувозе прянц аф павазукс."], "p": 173}]}