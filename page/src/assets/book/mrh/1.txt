{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "І", "p": 3}, {"t": "text", "c": ["Мылам куд ий улмо годым эше ик ганат тӱкыдымӧ чодыра нерген каласкалыше «Чын лиймаш нерген» лӱман книгаште ӧрыктарыше сӱретым ужынам. Сӱретыште пеш кугу кишке — удав — ир янлыкым нелеш.", "Тидым теве кузе сӱретлыме ыле:"], "p": 3}, {"t": "text", "c": ["Книгаште ойлалтын: «Удав шке кочшашлыкшым иканаште, пурдеак, нелеш. Тылеч вара тудо тарваненат ок керт да пел идалык мучко, кочкышым тыгыдемден пытарымешке, мала». Тӱрлӧ оҥай томашалан поян улшо джунгли манме кугу чодыра нерген мый ятыр шонкаленам да чиян карандаш дене шкемын икымше сӱретем сӱретленам. Тиде мыйын 1-ше №-ан сӱретем лийын.", "Теве мом мый сӱретленам улмаш:"], "p": 6}, {"t": "text", "c": ["Мый шке пашамым кугыеҥ-влаклан ончыктенам да йодынам: нуно огыт лӱд дыр?"], "p": 8}, {"t": "text", "c": ["— Теркупш деч лӱдман мо? — вашештеныт мылам."], "p": 9}, {"t": "text", "c": ["А вет тиде йӧршынат теркупш огыл ыле.", "Тиде слоным нелын колтышо удав лийын.", "Кугыеҥ-влак умылышт манын, тунам мый удавым кӧргӧ гыч сӱретлышым. Нунылан вет эреак умылтараш кӱлеш.", "Тиде мыйын 2-шо №-ан сӱретем:"], "p": 10}, {"t": "text", "c": ["Кугыеҥ-влак мылам кишкым тӱжвачат, кӧргӧ гычат сӱретлылаш ышт темле, а утларак географийым, историйым, арифметикым палаш да чын возаш тунемаш кӱштышт.", "Теве кузе лекте: куд ияшем годым мый сӱретчын чапле ончыкылыкшо деч шӧрлышым. 1-ше ден 2-шо номеран сӱретем-влак дене умылыдымаш лиймек, шкаланем шке ӱшанымым чарнышым.", "Кугыеҥ-влак шкешт нигунамат нимомат огыт умыло, а нунылан эреак чыла умылтарен да лончылен пуаш йоча-влакын шерышт темеш."], "p": 12}, {"t": "text", "c": ["Тыге мылам вес пашам ойыраш логале, да мый лётчиклан тунем лектым.", "Мый изиш уло тӱня йыр чоҥештен савырнен омыл.", "Да географий, чынжым каласаш гын, мылам пеш кӱлеш лийын.", "Мый ик ончалмаштак Китайым Аризона деч ойырен моштенам.", "Йӱдым корным йомдарет гын, тидыже путырак пайдале."], "p": 13}]}