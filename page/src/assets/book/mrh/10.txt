{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "X", "p": 189}, {"t": "text", "c": ["— Но янлык-влак, тӱрлӧ шукш-копшаҥге…", "— Лыве дене палыме лийнем гын, кок-кум шукшыжым чытышаш омыл мо?", "Нунышт, шонымаштем, пеш чапле улыт. Уке гын кӧ мый декем уналаже кошташ тӱҥалеш? Тый мӱндырнӧ лият.", "А кугу янлык деч мый ом лӱд. Мыйынат кӱчем уло. Тудо шуркалыше ныл имыжым ончыктыш.", "Вара ешарыш: — Ит шуйкале жапым, тидым чыташ ок лий!", "Каяш шонен пыштенат гын — кай."], "p": 190}, {"t": "text", "c": ["Изи принц тудын шинчавӱдшым ынже уж манын шоналтыш.", "Пеш кугешныше пеледыш ыле…"], "p": 191}, {"t": "text", "c": ["Изи принцын астероидше деке эн лишке 325, 326, 327, 328, 329 да 330 астероид-влак лийыныт."], "p": 192}, {"t": "text", "c": ["Тудо эн ончыч нунын деке каяш лие: вет шкалан могай-гынат пашам муман, молан-гынат тунемаш кӱлеш."], "p": 193}, {"t": "text", "c": ["Икымше астероидыште король илен. Тарай тӱсан чапле вургемым чиен, йос коваштым шоҥалын, троныштыжо келанен шинчен. Тронжо тыглай гына, но тунамак пеш чаплын коеш."], "p": 194}, {"t": "text", "c": ["— А, теве мыйын айдемем! — Изи принцым ужын, кычкырале король."], "p": 195}, {"t": "text", "c": ["«Кузе тудо мыйым палыш? — шоналтыш Изи принц. — Икымше гана веле ужешыс!»", "Король-влак йыр тӱням пешак тыглайын ончымым тудо пален огыл: нунылан чыла еҥат шкеныштын айдемышт лийыныт."], "p": 196}, {"t": "text", "c": ["— Лишкем тол, мый тыйым ончалнем, — иктаж-кӧлан гынат король лийын кертмыж дене путыракат кугешнен, каласыш король."], "p": 197}, {"t": "text", "c": ["Изи принц йырым-йырже ончале — иктаж-куш ала шинчаш лиеш? Но йос коваште гыч ургымо моткоч чапле мантий пӱтынь планетым леведын.", "Шогаш перна, а вет тудо тунар чот ноен… да тудо кенета уэшт колтыш."], "p": 198}, {"t": "text", "c": ["— Монарх улмо годым уэшташ этикет ок шӱдӧ, — мане король.", "— Мый тылат уэшташ чарем."], "p": 199}, {"t": "text", "c": ["— Мый шижде… — чот вожылын, мане Изи принц.", "— Мый кужу жап корнышто лийынам да йӧршешат мален омыл…", "— Ну, тугеже мый тылат уэшташ кӱштем, — каласыш король. — Иктаж-кӧн уэштмыжым мый пеш шукертсек ужын омыл.", "Тидым ончаш мылам эсогыл оҥай.", "Тугеже уэшт!", "Тыге мый кӱштем."], "p": 200}, {"t": "text", "c": ["— Но мый ӧрмалгем… мый тетла ом керт… — пелештыш Изи принц да чот чеверген кайыш."], "p": 201}, {"t": "text", "c": ["— Гм, гм… Тугеже… Тугеже мый тылат уэшташ кӱштем, але… Король лугалте да, очыни, изиш сыренат кудалтыш."], "p": 202}, {"t": "text", "c": ["Вет корольлан эн тӱҥжӧ — тудын мутшым чыланат торешланыде колыштшаш улыт.", "Торешланышым тудо ок чыте. Тиде абсолютный манме монарх ыле.", "Но тудо пешак поро улмаш, сандене кӱштымашыжат тудын шотан лиеден."], "p": 203}, {"t": "text", "c": ["«Мутлан, мый шке генералемлан теҥыз колшыре лияш кӱштем гын, — ойла улмаш тудо, — а генерал кӱштымем шуктен ок керт гын, тиде тудын огыл, а мыйын титакем»."], "p": 204}, {"t": "text", "c": ["— Мылам шинчаш лиеш? — аптыраненрак йодо Изи принц."], "p": 205}, {"t": "text", "c": ["— Мый тылат кӱштем: шич! — вашештыш король да йос коваште гыч ургымо мантийжын ик урвалтыжым кугешнен гына шкеж дек шупшыльо."], "p": 206}, {"t": "text", "c": ["Но Изи принц ялт ӧрын. Планете моткочак изи. Мом вара король вуйлата?"], "p": 207}, {"t": "text", "c": ["— Тендан величестве, — пелештыш тудо, — мый тендан деч йодын кертам?..", "— Мый тылат кӱштем: йод! — писын гына каласыш король."], "p": 208}, {"t": "text", "c": ["— Тендан величестве… те тыште мом вуйлатеда?"], "p": 209}, {"t": "text", "c": ["— Мо уло, чылажымат, — тыглай гына вашештыш король."], "p": 210}, {"t": "text", "c": ["— Чылажымат?"], "p": 211}, {"t": "text", "c": ["Король, кугешныде, кидше дене шке планетыжым, тыгак моло планетым да шӱдыр-влакым ончыктыш."], "p": 212}, {"t": "text", "c": ["— Чыла тидым те вуйлатеда? — уэш йодо принц."], "p": 213}, {"t": "text", "c": ["— Туге, — вашештыш король."], "p": 214}, {"t": "text", "c": ["Тиде вет тӱрыс праван монарх лийын, тудо нимогай шыгыремдымашым да чаракым шинчен огыл."], "p": 215}, {"t": "text", "c": ["— А шӱдыр-влак тендам колыштыт? — йодо Изи принц."], "p": 216}, {"t": "text", "c": ["— Мо вара, — вашештыш король. — Шӱдыр-влак мом кӱштымем тунамак шуктат.", "Мутемым колыштдымым мый чытен ом керт."], "p": 217}, {"t": "text", "c": ["Изи принц моткоч чот ӧрӧ. Тудын тыгай вий-куатше лийже ыле! Тунам тудо кас кече шичмым кечыгутлан нылле кум гана огыл, а шымле кок але шӱдӧ, кокшӱдӧ гана онча ыле, тыгодым тудлан пӱкеным ик вер гыч весышкат шындылме ок кӱл ыле!", "Кудалтен кодымо планетыжым шарналтен, адакат шӱлыкаҥе да король деч аптыраныдеак йодо:"], "p": 218}, {"t": "text", "c": ["— Мый кече шичмым ончалнем ыле…", "Поро лийза, чаманыме кумылдам ончыктыза: кечылан шинчаш кӱштыза…", "— Иктаж генераллан мый лыве семын пеледыш гыч пеледышыш чоҥештылаш, але трагедийым сераш, але теҥызысе колшырыш савырнаш кӱштем да генерал кӱштымемым ок шукто гын, кӧ тыште титакан лиеш — тудо але мый?"], "p": 219}, {"t": "text", "c": ["— Те, тендан величестве, — ик татымат шонкален шогыде, каласыш Изи принц."], "p": 220}, {"t": "text", "c": ["— Моткочак чын, — пеҥгыдемдыш король. — Кажне дечат тудын ыштен кертмыжым гына йодаш кӱлеш.", "Власть эн ончычак ушан лийшаш.", "Мутлан, тый шке калыкетлан теҥызыш тӧршташ кӱштет гын, тудо пудыранчыкым тарвата.", "Мый гын кӱштымемым колыштышт манын, кӱштен ойлен кертам, вет кӱштымемже мыйын ушан."], "p": 221}, {"t": "text", "c": ["— А кече шичме шотышто кузе? — ушештарыш Изи принц: ик гана йодмеке, вашмутым налмешке, тудо чакнен огыл."], "p": 222}, {"t": "text", "c": ["— Кече шичмат тылат лиеш.", "Кече шичше манын, мый кӱштем.", "Но ондак сайрак пагытым вучалтем, вет вуйлатышын мудреч улмыжо лачак тыште."], "p": 223}, {"t": "text", "c": ["— А кунам сайрак пагытше лиеш? — умылынеже Изи принц."], "p": 224}, {"t": "text", "c": ["— Гм, гм, — кӱжгӧ календарьым лышташлышыжла, мугыматыш король. — Тиде пагыт лиеш… Гм, гм… Таче тудо шым шагатат нылле минут кастене лиеш."], "p": 225}, {"t": "text", "c": ["Изи принц, уэштын, умшажым каралтыш.", "Чаманет веле, кече шичмым тыште шонымет семын ончалаш ок лий!", "Садлан, чыным ойлаш гын, тудлан йокрок лийын колтыш."], "p": 226}, {"t": "text", "c": ["— Мылам жап, — каласыш тудо корольлан. — Тыште тетла нимом ышташ."], "p": 227}, {"t": "text", "c": ["— Код тышан! — мане король: шке айдемыже лекмылан тудо пешак куанен да туддеч ойырлымыжо шуын огыл. — Код тышан, мый тыйым министрлан шогалтем."], "p": 228}, {"t": "text", "c": ["— Могай министрлан?"], "p": 229}, {"t": "text", "c": ["— Ну… юстиций министрлан."], "p": 230}, {"t": "text", "c": ["— Но вет тыште нигӧм судитлаш!"], "p": 231}, {"t": "text", "c": ["— Кӧ пала, — каласыш король. — Мый эше пӱтынь королевствемак ончен савырнен омыл.", "Мый ынде пеш шоҥго улам, каретым шогалташат верем уке, а йолын кошташ чот ярнем… Изи принц кумык лие да планетым вес могырым ончале. — Но мый чыла тергенам! — кычкырал колтыш тудо. — Туштат нигӧ уке."], "p": 233}, {"t": "text", "c": ["— Тугеже шкендычым шке судитле, — мане король.", "— А вет тиде эн йӧсӧ паша.", "Шкендым аклымаш молым аклыме деч ятырлан неле паша.", "Шкендым чын аклен моштет гын, тугеже тый чынже денак пеш ушан улат."], "p": 234}, {"t": "text", "c": ["— Шкемым шке мый кеч-куштат аклен-судитлен кертам, — мане Изи принц. — Тидлан мылам тендан дене кодаш нимолан."], "p": 235}, {"t": "text", "c": ["— Гм, гм… — вудыматыш король.", "— Мылам тыге чучеш: планетыштем ала-кушто шоҥго комаголя ила.", "Йӱд еда мый тудын удыркалымыжым колам.", "Тый тиде шоҥго комаголям судитлен кертат ыле. Жапын-жапын тудым пушташ ыштен судитле.", "Тудын илышыже тый дечет шогаш тӱҥалеш. Но кажне гана тудым чаманен кодаш перна. Шоҥго комаголям аралыман, вет тудо мемнан икте гына."], "p": 236}, {"t": "text", "c": ["— Пушташ манын приговорым луктедаш мый ом йӧрате, — мане Изи принц. — Да такшат мылам тарванаш жап."], "p": 237}, {"t": "text", "c": ["— Уке, жап огыл, — тореш лие король."], "p": 238}, {"t": "text", "c": ["Изи принц корныш тарваненат шуктен ыле, но шоҥго монархым ойгаҥдымыже ыш шу."], "p": 239}, {"t": "text", "c": ["— Тендан кӱштымыда торешланыде шукталтше манын тендан величествылан кӱлеш гын, — каласыш тудо, — те ушан-шотан кӱштымашым ыштен кертыда ыле.", "Мутлан, ик татымат шуйкалыде, мылам корныш тарванаш…", "Мый шижам: пагыт тидлан лачак гына."], "p": 240}, {"t": "text", "c": ["Король ыш вашеште, да Изи принц изишак ӧрмалген тошкеште, вара кугун шӱлалтыш да корныш тарваныш."], "p": 241}, {"t": "text", "c": ["— Тыйым посоллан шогалтем! — почешыже король пеш вашкен кычкырале."], "p": 242}]}