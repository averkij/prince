{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XІ", "p": 243}, {"t": "text", "c": ["Тыгодым чурий сынже тугай ыле, ойлымыжлан пуйто нимогай тореш шомакымат чытен ок сеҥе."], "p": 243}, {"t": "text", "c": ["«Умылаш лийдымак улыт нине кугыеҥ-влак», — корныж дене кайышыжла, шкаланже шке мане Изи принц."], "p": 244}, {"t": "text", "c": ["Кокымшо планетыште чапым йӧратыше илен."], "p": 246}, {"t": "text", "c": ["— О, теве мыйым пагалыше еҥ толын лектын! — Изи принцым тора гычак ужмекше, кычкырале тудо."], "p": 247}, {"t": "text", "c": ["Вет чапым йӧратыше чыла айдемыланат туге чучеш, пуйто чылан тудлан ӧрын куанат. — Поро кече, — мане Изи принц. — Тендан теркупшда могай оҥай."], "p": 249}, {"t": "text", "c": ["— Тиде саламлалтме годым вуем гыч налаш, — умылтарыш чапым йӧратыше.", "— Мыйым саламлымышт годым лап пӱгырнаш.", "Но мый пиалдыме улам, тышке иктат ок толеде."], "p": 250}, {"t": "text", "c": ["— Тыгак мо? — мане Изи принц: тудо нимомат ыш умыло."], "p": 251}, {"t": "text", "c": ["— Советым пералте-ян, — чапым йӧратыше тудлан мане."], "p": 252}, {"t": "text", "c": ["Изи принц совыжым пералтыш.", "Чапым йӧратыше теркупшыжым нале да кугешныдеак лап пӱгырнале."], "p": 253}, {"t": "text", "c": ["«Тыште шоҥго король деч веселарак», — шоналтыш Изи принц. Да адакат совыжым кыраш тӱҥале.", "Чапым йӧратыше тунамак теркупшыжым нале да лап лийын пӱгырнале."], "p": 254}, {"t": "text", "c": ["Очыни, вич минут наре тиде шуйныш, да Изи принцын шержым темыш. — А теркупшет камвочшо манын, мом ыштыман? — йодо тудо."], "p": 256}, {"t": "text", "c": ["Но чапым йӧратыше ыш кол.", "Моктымым йӧратыше-влак моктымо шомак деч молым нимом огыт кол. — Тый чынже денак мыйым кугун аклыше улат? — йодо тудо Изи принц деч."], "p": 258}, {"t": "text", "c": ["— А кузе умылаш «кугун аклаш» манмыжым?"], "p": 259}, {"t": "text", "c": ["— Кугун аклаш — тиде теве мом чынлан шотлаш: ты планетыште мый гына эн мотор сынан, эн мотор вургеман, эн поян да эн ушан улам."], "p": 260}, {"t": "text", "c": ["— Да вет планетыштетше тый дечет моло иктат укес!"], "p": 261}, {"t": "text", "c": ["— Ну, куандаре мыйым, иктат уке гынат, мыйым кугун аклен кугешне!"], "p": 262}, {"t": "text", "c": ["— Кугун аклем да кугешнем, — вачыжым туртыктен, каласыш Изи принц. — Но тылатше тиддеч могай куан?"], "p": 263}]}