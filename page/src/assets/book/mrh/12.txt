{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XІІ", "p": 264}, {"t": "text", "c": ["Чапым йӧратыше деч тудо шылын куржо."], "p": 264}, {"t": "text", "c": ["«Чынакак, кугыеҥ-влакым мом манат», — корнышто кайышыжла, кугун шӱлалтен шоналтыш тудо."], "p": 265}, {"t": "text", "c": ["Вес планетыште аракалогар илен.", "Изи принц туддене шукат ыш шого, но тылеч вара чоныштыжо пеш каньысыр ыле."], "p": 267}, {"t": "text", "c": ["Тудын ты планетыш толмекше, аракалогар шып шинчылтын да ончылныжо ора дене кийылтше я шинчылтше яра але тичмаш кленча-шамычым тӱслен. — Тый тиде мом ыштылат? — йодо Изи принц."], "p": 269}, {"t": "text", "c": ["— Йӱам, — кумылдымын вашештыш аракалогар."], "p": 270}, {"t": "text", "c": ["— Молан?"], "p": 271}, {"t": "text", "c": ["— Мондаш манын. — Мом мондынет? — Йодо Изи принц; аракалогарым тудо чаманен колтыш."], "p": 273}, {"t": "text", "c": ["— Мылам намыс манмым мондаш, — тура каласыш аракалогар да вуйжым сакыш."], "p": 274}, {"t": "text", "c": ["— Молан тылат намысше? — адак йодо Изи принц, мыскынь еҥлан моткоч полшымыжо шуо."], "p": 275}, {"t": "text", "c": ["— Йӱаш намыс! — умылтарыш аракалогар, да тетла туддеч ик шомакымат колаш ыш логал."], "p": 276}]}