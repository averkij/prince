{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XІІІ", "p": 277}, {"t": "text", "c": ["Нимом ышташ ӧрын, мом шонашат палыде, Изи принц шке корныж дене кайыш. «Чынакак шол, кугыеҥ-влак пешак чот умылаш лийдыме калык улыт», — кайышыжла, шонкален ошкыльо тудо."], "p": 278}, {"t": "text", "c": ["Нылымше планете пашаче еҥын ыле.", "Садыжын пашаже тунар шуко, Изи принцын толын лекмекше, вуйжымат ыш нӧлтал."], "p": 280}, {"t": "text", "c": ["— Поро кече, — мане тудлан Изи принц.", "— Тендан пероскыда йӧрен."], "p": 281}, {"t": "text", "c": ["— Кумыт да кокыт — визыт.", "Визыт да шымыт — латкокыт.", "Латкокыт да кумыт — латвизыт.", "Поро кече.", "Латвизыт да шымыт — коло кокыт.", "Коло кокыт да кудыт — коло кандаш.", "Шырпымат удыралаш ом ярсе.", "Коло кудыт да визыт — кумло икте.", "Уф!", "Чылаже тугеже вичшӱдӧ ик миллион кудшӱдӧ коло кок тӱжем шымшӱдӧ кумло икте."], "p": 282}, {"t": "text", "c": ["— Мо вичшӱдӧ миллион?"], "p": 283}, {"t": "text", "c": ["— А? Тый эше тыште улат?", "Вичшӱдӧ миллион… Можым омат шинче…", "Мыйын тынар пашам уло! Мый пашаче айдеме улам, ляпкен шогаш жапем уке!", "Кокыт да визыт — шымыт…", "— Мо вичшӱдӧ миллионжо? — адак йодо Изи принц: иктаж-мом йодмек, вашмутым налде, тудо лыпланен кертын огыл."], "p": 284}, {"t": "text", "c": ["Пашаче еҥ вуйжым нӧлтале."], "p": 285}, {"t": "text", "c": ["— Тиде планетыште мый ынде витле ныл ий илем, ты жапыште мылам кум гана веле мешаеныт.", "Икымше ганаже, кокло кок ий ончыч, мый декем ала-кушеч май копшаҥге чоҥештен толын.", "Тудо тугай йӱк-йӱаным лукто, мый тунам шотлымем годым ныл йоҥылышым ыштышым.", "Кокымшо ганаже, латик ий ончыч, мыйым кенета ревматизм перен шындыш.", "Эреак шинчымемлан кӧра тиде лие.", "А мыйын перныл кошташ жапемже укес. Мый пашаче айдеме улам.", "Кумшо ганаже… теве кызыт!", "Тугеже чылаже… вичшӱдӧ миллион…", "— Мо вичшӱдӧ миллион?"], "p": 286}, {"t": "text", "c": ["Пашаче еҥ умылыш: вашешташ кӱлеш, уке гын тудлан эрыкым огыт пу."], "p": 287}, {"t": "text", "c": ["— Вичшӱдӧ миллион саде изи наста-влак… южышто южгунам койшо-шамыч."], "p": 288}, {"t": "text", "c": ["— Мо тидыже, карме мо?"], "p": 289}, {"t": "text", "c": ["— Да уке, тугай изи улыт, йылгыжыт."], "p": 290}, {"t": "text", "c": ["— Мӱкш?"], "p": 291}, {"t": "text", "c": ["— Да уке. Тугай изи, шӧртньӧ тӱсан улыт, кажне йолко еҥ ончалешат, тӱрлым шонкалаш пижеш.", "А мый пашаче айдеме улам. Мыйын шонкален шинчылташ жапем уке."], "p": 292}, {"t": "text", "c": ["— А, шӱдыр-влак?"], "p": 293}, {"t": "text", "c": ["— Саде-саде. Шӱдыр-влак."], "p": 294}, {"t": "text", "c": ["— Вичшӱдӧ миллион шӱдыр? Нунын денже тый мом ыштет?"], "p": 295}, {"t": "text", "c": ["— Вичшӱдӧ ик миллион кудшӱдӧ коло кок тӱжем шымшӱдӧ кумло икте.", "Мый пашаче айдеме улам, мый рашлыкым йӧратем."], "p": 296}, {"t": "text", "c": ["— Чыла нине шӱдыржӧ дене тый мом ыштет?"], "p": 297}, {"t": "text", "c": ["— Мом ыштем?"], "p": 298}, {"t": "text", "c": ["— Да."], "p": 299}, {"t": "text", "c": ["— Нимат ом ыште. Нуно мыйын улыт."], "p": 300}, {"t": "text", "c": ["— Шӱдыр-влак тыйын улыт? — Туге."], "p": 302}, {"t": "text", "c": ["— Но мый шукерте огыл ик корольым вашлийым, тудо…", "— Король-влакын нимоштат уке.", "Нуно вуйлатат веле.", "Тиде йӧршеш вес паша."], "p": 303}, {"t": "text", "c": ["— А молан тылат шӱдыр-влакше кӱлыт?"], "p": 304}, {"t": "text", "c": ["— Поян лияш."], "p": 305}, {"t": "text", "c": ["— А молан поян лийнет?"], "p": 306}, {"t": "text", "c": ["— Иктаж-кӧ у шӱдыр-влакым почеш гын, нуным оксала налаш."], "p": 307}, {"t": "text", "c": ["«Аракалогар семынак ойлыштеш», — шоналтыш Изи принц."], "p": 308}, {"t": "text", "c": ["Да умбакыже йодышташ тӱҥале."], "p": 309}, {"t": "text", "c": ["— А шӱдыр-влакланже кузе оза лийман?"], "p": 310}, {"t": "text", "c": ["— Шӱдыр-влак кӧн улыт? — пеҥыштыл йодо амалкалче еҥ."], "p": 311}, {"t": "text", "c": ["— Ом пале.", "Иктынат огытыл."], "p": 312}, {"t": "text", "c": ["— Тугеже мыйын улыт, тидын нерген мый эн ончыч шоналтенам."], "p": 313}, {"t": "text", "c": ["— Тиде амал ситен веле?"], "p": 314}, {"t": "text", "c": ["— Ойлыманат огыл.", "Вет озадыме алмазым муат гын, тугеже тудо тыйын лиеш. Тыйын вуйышкет иктаж шонымаш толын пура гын, тый тудлан патентым налат: ты шонымаш тыйын.", "Мый шӱдыр-влаклан оза улам, вет мый дечем ончыч иктат шӱдырлан оза лияш шонен муын огыл."], "p": 315}, {"t": "text", "c": ["— Тидыже чын, — кӧныш Изи принц.", "— А мом тый нунын дене ыштылат?"], "p": 316}, {"t": "text", "c": ["— Мом шонем, тудым ыштем, — вашештыш пашаче.", "— Шотлен лектам да уэш тӱҥалам.", "Тиде моткоч неле паша.", "Но мый пашаче айдеме улам."], "p": 317}, {"t": "text", "c": ["Изи принцлан тиде шагал ыле."], "p": 318}, {"t": "text", "c": ["— Мутлан, мыйын порсын шовычем уло, мый тудым шӱйышкем пидам да пеленем наҥгаен кертам, — каласыш тудо. — Мыйын пеледышем уло гын, мый тудым кӱрлын налам да тудымат пеленем наҥгаен кертам.", "А вет тый шӱдыр-влакым пеленет налын от керт!"], "p": 319}, {"t": "text", "c": ["— Налын ом керт, но мый нуным банкыш оптен кертам."], "p": 320}, {"t": "text", "c": ["— Кузе тыге?"], "p": 321}, {"t": "text", "c": ["— А тыге: мыняр шӱдырем улмым мый кагазеш серем. Вара тиде кагазым яшлыкыш пыштем да сравоч дене тӱкылем."], "p": 322}, {"t": "text", "c": ["— Да чыла?"], "p": 323}, {"t": "text", "c": ["— Ситен пытен."], "p": 324}, {"t": "text", "c": ["«Оҥай веле! — шоналтыш Изи принц. — Эсогыл поэт семын лектеш. Но садак тиде шотлан толшо сомыл огыл»."], "p": 325}, {"t": "text", "c": ["Можо шотлан толшо, можо шотлан толдымо — тидым Изи принц кугыеҥ-влак семын огыл, а йӧршеш шке семынже умылен."], "p": 326}]}