{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XІV", "p": 327}, {"t": "text", "c": ["— Мыйын пеледышем уло, — мане тудо, — мый тудлан эр еда вӱдым шавем. Мыйын кум вулканем уло, арня еда мый нуным эрыктем. Кумынек эрыктем, йӧрышыжымат.", "От пале вет, мо лийын кертеш.", "Вулканем-влакланат, пеледышемланат мыйын нунылан оза улмем пайдале веле.", "А шӱдыр-влаклан тый дечет нимогай пайда уке…", "Пашаче айдеме вашешташ умшажым почнеже ыле, но ик шомакымат ыш му, да Изи принц шке корныж дене умбакыла каен колтыш."], "p": 327}, {"t": "text", "c": ["«Уке, кугыеҥ-влак чынак ӧрыктарыше калык улыт», — кайышыжла, шкаланже каласыш тудо."], "p": 328}, {"t": "text", "c": ["Визымше планете путырак оҥай ыле. Тудо моло деч эн изи лийын.", "Тушто улыжат понар ден понар чӱктышӧ-йӧртышӧ еҥ гына верланен сеҥеныт.", "Изи принц нигузе умылен ыш керт: тыгай изи, сурт оралте-влакат, илыше еҥ-влакат уке улшо, кава кумдыкышто йомшо планетыште молан понар ден понаръеҥже кӱлыт? Но тудо тыге шоналтыш: «Тиде еҥ ала изиш орадырак. Но тудо король, чапым йӧратыше, пашаче але аракалогар гайжак ораде огыл. Пашаштыже могай-гынат шот-рат уло.", "Вет понарым чӱктымекше, пуйто эше ик шӱдыр але пеледыш шочеш.", "Понарым йӧртымекше, шӱдыр дене пеледыш пуйто мален колтат."], "p": 331}, {"t": "text", "c": ["Сай паша. Тиде чынже денак пайдале, молан манаш гын сылне»."], "p": 332}, {"t": "text", "c": ["Тиде изи планетыш шумек, понаръеҥлан тудо пагален вуйжым савалтыш. — Поро кече, — мане тудо. — Молан тый кызыт понаретым йӧртышыч?"], "p": 334}, {"t": "text", "c": ["— Тыге кутырен келшыме, — вашештыш понаръеҥ.", "— Поро кече."], "p": 335}, {"t": "text", "c": ["— А кузе кутырен келшыме?"], "p": 336}, {"t": "text", "c": ["— Понарым йӧрташ.", "Поро кас. Да тудо понаржым адак чӱктыш."], "p": 338}, {"t": "text", "c": ["— Молан уэш тудым чӱктышыч?"], "p": 339}, {"t": "text", "c": ["— Тыге кутырен келшыме, — уэш мане понаръеҥ."], "p": 340}, {"t": "text", "c": ["— Ом умыло, — ӧрмалгыш Изи принц."], "p": 341}, {"t": "text", "c": ["— Умылашыжат нимом, — мане понаръеҥ, — кутырен келшымым пудырташ ок лий. Поро кече."], "p": 342}, {"t": "text", "c": ["Да понарым йӧртыш."], "p": 343}, {"t": "text", "c": ["Вара клеткан йошкар солык дене саҥгасе пӱжвӱдшым ӱштылын мане:"], "p": 344}, {"t": "text", "c": ["— Мыйын пашам неле.", "Ала-кунам ондак ты пашан кӱлешыже лийын. Мый эр еда понарым йӧртенам, кастене уэш чӱктенам.", "Мылам каналташем кече кодын, мален темашем йӱд лийын… — А вара кутырен келшымаш вашталтын? — Вашталтын огыл, — мане понаръеҥ. — Ойгыжо тыштак шол!", "Мыйын планетем ий гыч ийыш писынрак да писынрак пӧрдеш, а кутырен келшымыже тудак кодеш."], "p": 346}, {"t": "text", "c": ["— Кузе вара лияш? — йодо Изи принц."], "p": 347}, {"t": "text", "c": ["— А теве кузе. Планетем ик минутышто ик йырым савырнен шукта, сандене каналташем ик секундат огеш код. Кажне минут еда мый понарем йӧртем да адакат чӱктем."], "p": 348}, {"t": "text", "c": ["— Пеш оҥайыс.", "Тугеже тыйын кечет улыжат ик минут шуйна!"], "p": 349}, {"t": "text", "c": ["— Нимо оҥаят тыште уке, — торешланен мане понаръеҥ.", "— Ме тый денет теве ынде ик тылзе мучко мутланена."], "p": 350}, {"t": "text", "c": ["— Ик тылзе?!"], "p": 351}, {"t": "text", "c": ["— Туге улде. Кумло минут.", "Тиде — кумло кече.", "Поро кас!"], "p": 352}, {"t": "text", "c": ["Тудо адакат понаржым чӱктыш."], "p": 353}, {"t": "text", "c": ["Изи принц понаръеҥым онча да тудлан шке мутшым тыге чот кучышо тиде еҥ утларак да утларак келша. Изи принц шарналтыш, кузе тудо ала-кунам, кече шичмым кужунрак ончаш манын, пӱкенжым ик вер гыч вес верыш кусарен шындеден.", "Да у йолташыжлан полшымыжо шуын колтыш. — Колышт-ян, — мане тудо понаръеҥлан, — мый ик йӧным палем: тый шонымет семын канаш тӱҥал кертат…", "— Мыйын эреак канымем шуэш, — вашештыш понаръеҥ."], "p": 355}, {"t": "text", "c": ["— Вет шке мутетлан ӱшанле лийме гыч тунамак йолагай улмо марте мӱндыржак огыл."], "p": 356}, {"t": "text", "c": ["— Тыйын планетет тыгай изи, — мутшым шуя Изи принц, — тый тудын йыр кум гана тошкал савырнен кертат. Тылат тге ошкылман: тек кече эртак тыйын ӱмбакет ончыжо. Каналтымет шукта гынат, ит чарне, эре ошкыл, ошкыл… Тыге кече кунар шонет, тунар шуйна. — Ну, тиддеч мылам пайдаже шагал, — мане понаръеҥ.", "— Мый тӱняште нимо деч чотшо малаш йӧратем."], "p": 358}, {"t": "text", "c": ["— Тугеже тыйын пашат томам, — чаманалтен колтыш Изи принц."], "p": 359}, {"t": "text", "c": ["— Пашам томам, — пеҥгыдемдыш понаръеҥ.", "— Поро кече. Да понаржым йӧртыш."], "p": 361}]}