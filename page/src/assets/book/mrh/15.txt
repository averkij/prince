{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XV", "p": 363}, {"t": "text", "c": ["Изи принц кугун шӱлалтыш."], "p": 363}, {"t": "text", "c": ["«Теве кӧ дене йолташ лияш кӱлеш, — эше тудо шоналтыш. — Но тудын планетыже пешак чот изи.", "Тушто кок еҥлан вер ок сите…»", "Изи принц шкаланже эше теве мо нерген ойлаш ӧрмалген: тиде сылне планете верч тудо тидлан кӧрат ойгана — коло ныл шагат жапыште кече шичмым тӱжем нылшӱдӧ нылле гана келанен ончаш лиеш!"], "p": 364}, {"t": "text", "c": ["Кудымшо планете ончычсо деч лу пачаш кугурак ыле.", "Тушто шоҥго кугыза илен да кӱжгӧ книга-влакым серкален."], "p": 366}, {"t": "text", "c": ["— Ончалза-ян!", "Ончен коштшо корныеҥ толын лектыныс! — Изи принцым ужылалтышат, кычкырале тудо. Шӱлалташ манын, Изи принц ӱстембак шинче. Вет тудо тымарте тынар шуко коштын!"], "p": 368}, {"t": "text", "c": ["— Кушеч улат? — йодо туддеч шоҥго."], "p": 369}, {"t": "text", "c": ["— Тиде могай тыгай кугу книга? — йодо Изи принц.", "— Мом те тыште ыштеда?"], "p": 370}, {"t": "text", "c": ["— Мый географ улам, — вашештыш шоҥго."], "p": 371}, {"t": "text", "c": ["— А мо тугай географ?"], "p": 372}, {"t": "text", "c": ["— Тиде — ушанче, тудо теҥыз, эҥер, ола, курык да ошман мланде-влак кушто улмым пала."], "p": 373}, {"t": "text", "c": ["— Могай оҥай! — мане Изи принц.", "— Теве тиде — кӱлешан паша! Да тудо географын планетыжым тӱслен ончале.", "Тыгай чапле, кугу планетым тудо нигунамат ужын огыл!"], "p": 375}, {"t": "text", "c": ["— Тендан планетыда пеш сӧрал, — мане тудо. — А океан-влак тендан улыт?"], "p": 376}, {"t": "text", "c": ["— Тидым мый ом пале, — каласыш географ."], "p": 377}, {"t": "text", "c": ["— О-о-о… — кумыл волен шуйдарыш Изи принц.", "— А курык уло?"], "p": 378}, {"t": "text", "c": ["— Ом пале, — уэш мане географ."], "p": 379}, {"t": "text", "c": ["— А ола, эҥер, ошман вер-влак?"], "p": 380}, {"t": "text", "c": ["— Тидымат мый ом пале."], "p": 381}, {"t": "text", "c": ["— Но теже географ улыдас!"], "p": 382}, {"t": "text", "c": ["— Лачак шол, — мане шоҥго.", "— Мый географ улам, а ончен коштшо омыл.", "Мылам ончен-ужын коштшо-влак путырак кӱлыт.", "Вет олам, эҥерым, курыкым, теҥызым, океаным да ошман верым географ ок шотлыл.", "Географ пеш кӱлешан айдеме, тудо ончеден-ужын кошташ ок ярсе.", "Тудо шке пӧлемже гыч ок лек. Но тудо ончын-ужын коштшо-влакым шкеж дене вашлиеш да ойлымыштым возгала.", "Нунын кокла гыч иктаж-кӧжӧ мом-гынат оҥайым ойла гын, географ ӧрдыж гыч умылкала да терга — ончын-ужын коштшо тиде еҥ шотан айдеме мо."], "p": 383}, {"t": "text", "c": ["— А молан?"], "p": 384}, {"t": "text", "c": ["— Вет ончен-ужын коштшо еҥ ондалаш тӱҥалеш гын, географий книгаште чыла лугалт пыта.", "Эше тудо утыжым подылеш гын — тунамат ойго."], "p": 385}, {"t": "text", "c": ["— Молан ойго?"], "p": 386}, {"t": "text", "c": ["— Вет йӱшӧ еҥын шинчаштыже кокыте коеш.", "Да, мутлан, ик курык улмо верыште географ кокытым палемда."], "p": 387}, {"t": "text", "c": ["— Мый ик еҥым палем… Туддеч уда ужын коштшо лектеш ыле, — мане Изи принц."], "p": 388}, {"t": "text", "c": ["— Тыге дыр.", "Дык вот, ужын коштшо еҥ шотан айдеме лиеш гын, тудын мом почмыжым тергат."], "p": 389}, {"t": "text", "c": ["— Кузе тергат? Миен ончат мо?"], "p": 390}, {"t": "text", "c": ["— Тыге огыл.", "Тиде утыждене неле паша.", "Ужын коштшо еҥ деч ӱшандарен кертше манын йодыт.", "Мутлан, тудо кугу курыкым почын лийже, тек тугеже тушеч кугу кӱ-шамычым конда."], "p": 391}, {"t": "text", "c": ["Географ кенета пуштыланен колтыш:"], "p": 392}, {"t": "text", "c": ["— Но вет тый шкежат ужын-ончен коштшо улат!", "Тый мӱндырчын толынат!", "Шке планетет нерген каласкале! Тудо шке кӱжгӧ книгажым почо да карандашыжым шумалтыш.", "Ужын коштшо-влакын ойлымыштым эн ончыч карандаш дене возат. Ужын коштшо еҥын ӱшандарен кертмекше гына ойлымыжым чернила дене серат."], "p": 394}, {"t": "text", "c": ["— Колыштам тыйым, — мане географ."], "p": 395}, {"t": "text", "c": ["— Ну, мыйын оҥайже шагал, — пелештыш Изи принц.", "— Мыйын чылажат пеш изи.", "Кум вулканем уло.", "Коктынжо тулорам пӱргат, а иктыже шукертак йӧрен.", "Но ала-моат лийын сеҥа…", "— Туге, чыла лийын сеҥа, — пеҥгыдемдыш географ."], "p": 396}, {"t": "text", "c": ["— Вара мыйын эше пеледышем уло."], "p": 397}, {"t": "text", "c": ["— Пеледышым ме она палемде, — мане географ."], "p": 398}, {"t": "text", "c": ["— Молан?!", "Тиде вет — эн сӧралже! — Молан? Пеледыш таче уло, эрла уке."], "p": 400}, {"t": "text", "c": ["— Кузе туге — таче уло, эрла уке?"], "p": 401}, {"t": "text", "c": ["— Географий книга — тӱняште эн шергакан книга, — умылтарыш географ.", "— Тудо нигунам ок тоштем.", "Вет пе-еш шуэн курык шке верже гыч тарвана.", "Але океан кошкен пыта.", "Ме курымашлык да вашталтдыме пашам палемден кодена."], "p": 402}, {"t": "text", "c": ["— Но йӧрышӧ вулкан помыжалтынат кертеш, — кӱрльӧ Изи принц.", "— А мо тугай «таче уло, эрла уке»?"], "p": 403}, {"t": "text", "c": ["— Вулкан йӧрен але эше ила, тиде мыланна, географ-влаклан, тӱҥжӧ огыл, — каласыш географ. — Тӱҥжӧ икте: курык. Тудо ок вашталт. — А мо тугай «таче уло, эрла уке»? — йодо Изи принц; вет тудо, йодышым пуымек, вашмутым ок кол гын, ок лыплане."], "p": 405}, {"t": "text", "c": ["— Тиде теве мо: таче уло гын, эрла пытышаш."], "p": 406}, {"t": "text", "c": ["— Мыйын пеледышемат вашке пытышаш мо?"], "p": 407}, {"t": "text", "c": ["— Мо вара."], "p": 408}, {"t": "text", "c": ["«Мыйын сӧралем да куанем курымашлык огыл, — шке семынже каласыш Изи принц, — пеледышемлан йыр тӱня деч нимолан аралалташ, тудын улыжат-укежат ныл имыже веле.", "А мый тудым кудалтен каенам, да тудо мыйын планетыштем тӱвыт шкетын кодын!»", "Кудалтен кодымо пеледышым тудо тыге икымше гана чаманыш.", "Но кӧргӧ вийже туддек адак пӧртыльӧ."], "p": 409}]}