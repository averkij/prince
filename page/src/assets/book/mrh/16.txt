{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XVІ", "p": 410}, {"t": "text", "c": ["— Мылам ынде кушко каяш темлен кертыда? — йодо тудо географ деч."], "p": 410}, {"t": "text", "c": ["— Мланде лӱман планетыш миен тол, — вашештыш географ. — Тудын нерген уда огыл шомак коштеш…", "Да Изи принц адак корныш тарваныш, но кудалтен кодымо пеледышыже уш гыч садикте лектын огыл. Тыге тудын мийыме шымше планете Мланде ыле."], "p": 413}, {"t": "text", "c": ["Мланде тыглай планете огыл!", "Тушто шӱдӧ латик король шотлалтеш (конешне, тышке негр король-влакат пурат), шым тӱжем географ, индешшӱдӧ тӱжем пашаче, шым миллионат пеле аракалогар, кумшӱдӧ латик миллион чапйӧратыше уло, тыге чылаже кок миллион наре кугыеҥ лектеш."], "p": 414}, {"t": "text", "c": ["Мланде могай кугу улмым тыланда умылтараш манын, иктым гына каласем: электротулым шонен лукмо деч ончыч куд континентыштат понаръеҥ-влакым армийымак кучаш логалын — нылшӱдӧ кудло кок тӱжем вичшӱдӧ еҥ шотлалтын."], "p": 415}]}