{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XVІІ", "p": 416}, {"t": "text", "c": ["Ӧрдыж гыч ончалаш гын, тиде моткоч чапле кончыш улмаш.", "Тиде армийын пашаже пеш раш, чатка ритмлан келыштаралтын, чылт балетысе гаяк.", "Эн ондак У Зеландийысе да Австралийысе понаръеҥ-влак пашаштым тӱҥалыныт.", "Тулыштым чӱктымек, нуно малаш каеныт.", "Нунын деч вара черет Китайысе понаръеҥ-влаклан шуын. Шке пашаштым шуктен, нунат, манмыла, кулис шеҥгелан шылыныт.", "Вара Российысе да Индийысе понаръеҥ-влакын черетышт шуын.", "Вара — Африкыште да Европышто улшо-влакын.", "Варажым — Кечывалвел Америкыште, эшеат варажым — Йӱдвел Америкыште.", "Да нигунам нуно йоҥылыш лийын огытыл, манмыла, сценышке иктат шке жапшым монден лектын огыл.", "Да, тиде путырак чапле лийын."], "p": 416}, {"t": "text", "c": ["Лачак йӱдйымал полюсышто улшо понаръеҥ да кечывалвел полюсышто тудын паша тосшо — шке ик понарыштым чӱктышӧ-влак — каньылын да нимом шоныде илалтеныт: вет нунылан сомылыштым шукташ идалыкыште кок гана веле логалын."], "p": 417}, {"t": "text", "c": ["Южгунам пеш туран ойлынет гын, шижде ондаленат колтет.", "Понаръеҥ-влак нерген каласкалымем годым мый изишак чиялтышым.", "Мемнан планетынам палыдымыже тудын нерген йоҥлышат шонен кертеш.", "Еҥ-влак Мландыште тунарак кугу верым огыт айле.", "Тушто илыше кок миллиард еҥ митингыштыла ик вереш тӱшкан чумыргат гын, коло миль кужытан да коло миль кутышан кумдыкыш нимогай шыгыремдымаш деч посна верланен кертыт ыле.", "Чыла калыкымат Тымык океанысе эн изи отроштат ваче-вачыла йыгыре шогалташ лиеш ыле."], "p": 419}, {"t": "text", "c": ["Кугыеҥ-влак тыланда, конешне, огыт инане.", "Нуно шонат, пуйто пеш кугу кумдыкым айлат."], "p": 420}, {"t": "text", "c": ["Нуно шкаланышт баобабла кугун да чаплын койыт.", "А те нунылан раш шотлен лукташ темлен ончыза.", "Тиде нунылан келша, вет нуно цифрым пешакак йӧратат.", "Те гын тыгай арифметикылан жапдам йомдарен ида шогылт.", "Тиде нимолан ок кӱл.", "Те вет тугакат мылам ӱшанеда."], "p": 421}, {"t": "text", "c": ["Тыгеракын, Мландыш толмекыже, Изи принц ик еҥымат ыш вашлий да тидлан моткоч ӧрӧ.", "Тудо эсогыл тыге шоналтыш, пуйто йоҥылыш ала-могай вес планетыш толын лектын. Но теве ошмаште тылзе тулйол тӱсан оҥго тарваныш."], "p": 422}, {"t": "text", "c": ["— Поро кас, — шып шогымо деч каласен ончыш Изи принц."], "p": 423}, {"t": "text", "c": ["— Поро кече, — вашештыш кишке."], "p": 424}, {"t": "text", "c": ["— Мый могай планетыш логалынам?"], "p": 425}, {"t": "text", "c": ["— Мландыш, — мане кишке. — Африкыш."], "p": 426}, {"t": "text", "c": ["— Теве кузе.", "А Мландыште еҥ-влак уке улыт мо? — Тиде пустынь. Пустыньышто нигӧ ок иле.", "Но Мланде кугу."], "p": 428}, {"t": "text", "c": ["Изи принц кӱ ӱмбак шинче да каваш ончале."], "p": 429}, {"t": "text", "c": ["— Палаш ыле, молан шӱдыр-влак волгалтыт, — шке семынже шоналтен, мане тудо. — Очыни, кажне еҥ кунам-гынат шке шӱдыржым кычал мужо манын волгалтыт.", "Ончал, теве мыйын планетем — лачак мемнан вуй ӱмбалне…", "Но туддеке мочол тора!"], "p": 430}, {"t": "text", "c": ["— Мотор планете, — каласыш кишке.", "— А тый тыште, Мландыште, мом ышташ тӱҥалат?"], "p": 431}, {"t": "text", "c": ["— Мый шке пеледышем дене сырышым, — чынжым каласыш Изи принц."], "p": 432}, {"t": "text", "c": ["— А, теве кузе улмаш…", "Коктынат шып лийыч."], "p": 433}, {"t": "text", "c": ["— А еҥ-влакше кушто улыт? — адакат мутым лукто Изи принц.", "— Пустыньышто содыки йокрок…", "— Еҥ-влак коклаштат такше йокрок, — мане кишке. Изи принц тудым тӱслен ончале."], "p": 435}, {"t": "text", "c": ["— Оҥай чонан илыше улат тый, — мане тудо. — Парня дечат кӱжгӧ отыл…", "— Но мыйын ӱнарем корольын парнясыж дечат утларак, — тореш пелештыш кишке."], "p": 436}, {"t": "text", "c": ["Изи принц шыргыжале:"], "p": 437}, {"t": "text", "c": ["— Тунарак тый куатле улат мо вара? Эсогыл чапатшат уке. Тый ужын коштынжат от сеҥе...", "— Мый тыйым кеч-могай корабль дечат мӱндыркӧ наҥгаен кертам, — каласыш кишке. Да Изи принцын йолвургыж йыр шӧртньӧ кидшолла пӱтырналте."], "p": 439}, {"t": "text", "c": ["— Кӧ деке мый тӱкнем, тудым саде мландышкак, кушеч тудо лектын, тушко пӧртылтем, — мане тудо. — Но тый яндар улат, адакше шӱдыр гыч толын лектынат…", "Изи принц ыш вашеште."], "p": 440}, {"t": "text", "c": ["— Мый тыйым чаманем, — умбакыже ойла кишке. — Гранит гай пеҥгыде тиде Мландыште тый моткоч начар виян улат.", "Шкендычын кудалтен кодымо планетет нерген чаманен шоналтен колтымет кечын мый тылат полшен кертам.", "Мый кертам…", "— Мый пеш сайын умылышым, — вашештыш Изи принц.", "— Но молан тый эре туштылен ойлет?"], "p": 441}]}