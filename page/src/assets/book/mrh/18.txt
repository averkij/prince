{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XVІІІ", "p": 442}, {"t": "text", "c": ["— Мый туштым пален наледаш йӧратем, — мане кишке."], "p": 442}, {"t": "text", "c": ["Да коктынат шыпланышт."], "p": 443}, {"t": "text", "c": ["Изи принц пустынь гоч кайыш, но нигӧмат ыш вашлий.", "Корно мучкыжо ик пеледыш гына вереште — тугай изи, кум вичкыж лышташан сындыме пеледыш…", "— Поро, — мане Изи принц."], "p": 445}, {"t": "text", "c": ["— Поро, — вашештыш пеледыш."], "p": 446}, {"t": "text", "c": ["— А еҥ-влак кушто улыт? — тыматлын йодо Изи принц."], "p": 447}, {"t": "text", "c": ["Пеледыш икана эртен кайыше караваным ужын ыле."], "p": 448}, {"t": "text", "c": ["— Еҥ-влак?", "Ах, да… Нуно улыжат кудытын але шымытын веле улыт.", "Мый нуным ятыр ий ончыч ужынам.", "Но кушто нуным кычалаш — ом пале.", "Нуным мардеж поктен коштыкта.", "Нунын вет вожышт уке, а тидыже пешак йӧндымӧ."], "p": 449}]}