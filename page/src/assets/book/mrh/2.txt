{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "ІІ", "p": 14}, {"t": "text", "c": ["Шке ӱмырыштем мый ятыр шотан еҥым вашлийынам.", "Кужу жап кугыеҥ-влак коклаште иленам, нуным пеш лишыч ужынам.", "Да, чоным почын ойлаш гын, тидлан кӧра мый нунын нерген сайрак шонаш тӱҥалын омыл."], "p": 14}, {"t": "text", "c": ["Моло деч ушанрак да умылен моштышынрак чучшо кугыеҥым вашлийынам гын, тудлан 1-ше №-ан сӱретемым ончыктенам — мый тудым арален коденам да эртак пеленем коштыктенам. Пален налаш тыршенам: тиде айдемем чынже денак иктаж-мом умыла мо?", "Но нуно чыланат вашештеныт: «Тиде — теркупш».", "Да мый тунам нунын дене удав нергенат, джунгли нергенат, шӱдыр-влак нергенат мутланен омыл. Мый нунын умылымашыштлан келыштаралташ тӧченам. Нунын дене мый бридж да гольф модыш нерген, политике да галстук нерген кутыркаленам.", "А кугыеҥ-влак тыге шот дене шонкалыше еҥ дене палыме лиймыштлан чот йывыртеныт. Тыге мый шкетын иленам, мылам нигӧ денат чон почын мутланаш ыле. Да тыге икана, куд ий ончыч, мылам ӧкымеш Сахарыш волен шинчаш вереште. Самолётемын мотор кӧргыштыжӧ ала-можо пудырген кудалтен.", "Пеленем механикат, пассажират лийын огытыл, да мый, пеш йӧсӧ гынат, шкеак тӧрлатен ончаш лийым.", "Мый моторым але тӧрлатен кертшаш але колаш вочшаш улам ыле. Вӱдем мыйын арнялан гына пыкше ситышаш ыле."], "p": 17}, {"t": "text", "c": ["Тыге мый икымше кастене пустыньысо ошма ӱмбалне мален колтенам. Йырваш тӱжем дене миль кумдыкеш нимогай илыме оралтат лийын огыл.", "Корабль пытымым чытен лекше, океан покшелне шоло ӱмбалне улшо айдемат тыге чот шкет огеш лий докан.", "Ӱжара лекме годым помыжалтыше вичкыж йӱкым колмекем, мыйын кузе ӧрмемым умыледа, шонем. Вичкыж йӱк каласыш: — Поро лий… мылам тага пачам сӱретлен пу! — А?.. — Мылам тага пачам сӱретле…", "Мый туге тӧршталтен кынельым, пуйто ӱмбалнем кӱдырчӧ рашкалтыш.", "Шинчамым туржам. Ончышташ тӱҥальым. Да изи гына оҥай айдемым ужылалтышым, тудат мыйым тӱслен ончыштеш.", "Теве тудын эн сай портретше, могайым мый варажым сӱретлен кертынам.", "Мыйын сӱретыштем тудо, конешне, илышысе деч чотшак сай лектын огыл. Но тидыже мыйын титакем огыл. Куд ияш улмем годым кугыеҥ-влак мыйым ӱшандареныт: мый дечем сӱретче ок лек, сандене удавым — тӱжвач да кӧргӧ гыч — сӱретлыме деч молым мый тетла нимомат сӱретлаш тунемын омыл."], "p": 21}, {"t": "text", "c": ["Тыге мый шинчам пашкартен манме гай але марте уждымо еҥым ончыштым.", "Ида мондо: мый айдеме илыме верла деч тӱжем дене миль тораште лийынам.", "Но тыгодым тиде ньога йомын коштшыла але колышаш гай ярнышыла да лӱдшыла, але колышаш гай шужен да йӱмыжӧ шуэш манмыла йӧршешат койын огыл.", "Тудын тӱсшым ончалын, тиде ик еҥат илыдыме ошма коклаште улшо, айдеме илыме вер деч мӱндырнӧ йомшо ньога манын, тӱвыт от каласе.", "Пытартышлан мый кутырен кертше лийым да йодым:"], "p": 22}, {"t": "text", "c": ["— Но… мом тый тыште ыштылат?"], "p": 23}, {"t": "text", "c": ["А тудо мый дечем шып да пеҥгыдынракак йодо:"], "p": 24}, {"t": "text", "c": ["— Поро лий… тага пачам сӱретле…", "Чыла тиде тунар умылаш лийдыме да ӧрыктарыше ыле, мый тореш лийын шым керт. Тыште, пустыньышто, колымаш деч шӱртӧ мучаште улмо татыште чыла тиде йӧршеш шотлан толдымо ыле гынат, мый содыки кӱсенем гыч кагаз лаштыкым да чарныде возен кертше перам луктым.", "Но тунамак шарналтышым: мый тунемашыже утларак географийым, историйым да чын возен мошташ тунемынам, сандене ньогалан каласышым (эсогыл изиш шыдешкен каласышым): мый сӱретлен ом мошто.", "Тудо вашештыш: — Тек туге лийже. Тага пачам сӱретле."], "p": 26}, {"t": "text", "c": ["Илышыштем нигунамат тага пачам сӱретлен ончен омылат, моштымемын кок тошто сӱрет гыч иктыжым — удавым кӧргыж гыч — сӱретлышым. Ньоган кычкырал колтымекше, моткоч ӧрым: — Уке, уке! Мылам удав кӧргыштӧ улшо слон ок кӱл!", "Удав утыждене лӱдыкшӧ, а слон утыждене кугу.", "А мыйын мӧҥгыштем чылажат моткочак изи. Мылам тага пача кӱлеш.", "Тага пачам сӱретле."], "p": 28}, {"t": "text", "c": ["Да мый сӱретлышым. Сӱретемым тудо тӱслен ончале да каласыш:"], "p": 30}, {"t": "text", "c": ["— Уке, тиде пача пешак какши.", "Весым сӱретле."], "p": 31}, {"t": "text", "c": ["Мый сӱретлышым. У йолташем тыматлын, тыгодым воштылалынрак ончале."], "p": 33}, {"t": "text", "c": ["— Тый шкежат ужатыс, — мане тудо, — тиде тага пача огыл. Тиде кугу тага.", "Тудын тӱкыжат уло… Мый адакат вес семын сӱретлышым. Но тудо тиде сӱретем дечат тореш лие:"], "p": 34}, {"t": "text", "c": ["— Тиде утыждене шоҥго.", "Мылам тыгай пача кӱлеш — тудо кужун илыже."], "p": 35}, {"t": "text", "c": ["Мыйын чытышем пытыш — вет мылам вашкерак моторым рончаш кӱлын — да кагазеш яшлыкым коркален пуышым. Ньогалан каласышым: — Теве тылат яшлык.", "Тудын ӱмбалныже тугай тага пача шинчылтеш, могай тылат кӱлеш."], "p": 38}, {"t": "text", "c": ["Мый дечем пеҥгыдын йодшемын чурийже волгалт кайымым ужын, путырак чот ӧрым:"], "p": 39}, {"t": "text", "c": ["— Теве тиде сай!", "Кузе тый шонет, тиде тага пачалан шудо шуко кӱлеш мо?"], "p": 40}, {"t": "text", "c": ["— А мо?"], "p": 41}]}