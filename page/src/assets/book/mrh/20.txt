{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XX", "p": 459}, {"t": "text", "c": ["— Шкет улам… шкет улам… шкет улам… — вашештыш йӱксавыш."], "p": 459}, {"t": "text", "c": ["«Умылаш лийдыме планете! — шоналтыш Изи принц.", "— Йӧршеш кукшо, иман да эше шинчал таман.", "Еҥ-влаклан шонен моштымаш ок сите. Нуно тыйын ойлыметымак веле уэш ойлат…", "Мыйын мӧҥгыштем пеледыш ыле — сӧраллыкем да куанем, теве тудо эртакак эн ончыч мутланаш тӱҥалеш ыле»."], "p": 460}, {"t": "text", "c": ["Изи принц ошма, курыкла гоч да лум вошт ятыр ошкыльо да корнышко толын лекте.", "А чыла корнат еҥ-влак деке наҥгаят."], "p": 462}, {"t": "text", "c": ["— Поро кече, — мане тудо."], "p": 463}, {"t": "text", "c": ["Ончылныжо роза пеледыш дене темше сад ыле."], "p": 464}, {"t": "text", "c": ["— Поро кече, — вашештышт роза-влак."], "p": 465}, {"t": "text", "c": ["Изи принц ужылалтыш: нуно чыланат тудын пеледышыжла койыт."], "p": 466}, {"t": "text", "c": ["— Кӧ те улыда? — моткоч ӧрын, йодо тудо. — Ме роза пеледыш улына, — вашештышт роза-влак."], "p": 468}, {"t": "text", "c": ["— Теве кузе улмаш… — пелештыш Изи принц."], "p": 469}]}