{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXІ", "p": 470}, {"t": "text", "c": ["Да шкенжым моткочак пиалдымын шижылалтыш.", "Вет тудлан сӧрал пеледышыже ойлен ыле: тудын гайже пӱтынь сандалыкыштат уке.", "А кызыт ончылныжо, ик садыште гына, вич тӱжем лач тыгаяк пеледыш лӱҥгалтен шога!"], "p": 470}, {"t": "text", "c": ["«Ниным ужын, кузе тудо шыдешка ыле! — шоналтыш семынже Изи принц. — Шыдешкымыж дене чот кокыраш тӱҥалеш ыле да, воштылтышыш лекташ огыл манын, колаш тӱҥалше гай коеш ыле.", "А мылам тудын почеш черле почеш коштмо гай кошташ перна ыле, уке гын, мыйымат ӱлык шындаш манын, тудо чынже денак колен колта ыле...»", "А вара тудо шоналтыш: «А мыйже шонышым, пуйто тӱняштыжат шкет улшо пеледышын озаже улам, пуйто тыгайже нигӧнат нигуштат уке, а тудо тыглай роза гына улмаш.", "Мыйын улыжат тыглай роза пеледышем да пулвуйышкем шушо кум вулканем уло, эсогыл иктыже шукертак йӧрен, ала тетла нигунамат ок ылыж… тылеч вара могай мый принц улам...»", "Тудо шудышко возо да шортын колтыш."], "p": 471}, {"t": "text", "c": ["Лач тидын годым Рывыж толын лекте."], "p": 473}, {"t": "text", "c": ["— Поро, — мане тудо."], "p": 474}, {"t": "text", "c": ["— Поро, — тыматлын вашештыш Изи принц да йырже ончале, но иктымат ыш уж."], "p": 475}, {"t": "text", "c": ["— Мый тыште улам, — шоктыш йӱк. — Олмапу йымалне…", "— Кӧ улат? — йодо Изи принц.", "— Ой, могай мотор улат!"], "p": 476}, {"t": "text", "c": ["— Мый Рывыж улам, — каласыш Рывыж."], "p": 477}, {"t": "text", "c": ["— Мый денем мод, — йодо Изи принц.", "— Мылам пешак йокрок…", "— Мый тый денет модын ом керт, — мане Рывыж. — Мый айдеме кид дек тунемше омыл."], "p": 478}, {"t": "text", "c": ["— Ах, нелеш ит нал, — мане Изи принц."], "p": 479}, {"t": "text", "c": ["Но, шоналтымек, мане:"], "p": 480}, {"t": "text", "c": ["— А кузе тидым умылаш — кид дек тунемше отыл?"], "p": 481}, {"t": "text", "c": ["— Тый тышеч отыл, — палемдыш Рывыж. — Тыште мом кычалат?"], "p": 482}, {"t": "text", "c": ["— Еҥ-влакым кычалам, — мане Изи принц. — А кузе умылаш «Еҥ кид дек тунемше отыл» манметым?"], "p": 483}, {"t": "text", "c": ["— Еҥ-влакын пычалышт уло, нуно сонарыш коштыт.", "Тиде моткочак йӧндымӧ! Эше нуно чывым ашнат."], "p": 484}, {"t": "text", "c": ["Тидденак веле сай улыт.", "Тый чывым кычалат мо?"], "p": 485}, {"t": "text", "c": ["— Уке, — мане Изи принц. — Мый йолташым кычалам.", "А кузе тиде — кидлан тунемше отыл?"], "p": 486}, {"t": "text", "c": ["— Тиде шукертак мондалтше ой, — умылтарыш Рывыж.", "— Тиде ваш кыл пидышым ыштымым ончыкта."], "p": 487}, {"t": "text", "c": ["— Кыл пидышым?"], "p": 488}, {"t": "text", "c": ["— Лачак тыге, — вашештыш Рывыж.", "— Тый мылам кызытеш изи рвезаш веле улат, шӱдӧ тӱжем дене тыгаяк моло рвезе-влак семынак.", "Тый мылам от кӱл.", "Мыят тылат ом кӱл. Мый тылат рывыж гына улам, шӱдӧ тӱжем дене моло рывыж семынак.", "Но тый мыйым кидышкет туныктет гын, ме ваш-ваш кӱлеш лийына.", "Тый мылам уло тӱняштыжат икте гына лият ыле.", "Мыят тылат уло тӱнялан икте веле лиям ыле...", "— Мый умылаш тӱҥальым, — мане Изи принц.", "— Ик роза пеледыш ыле… очыни, тудо мыйым кидше деке туныктен..", "— Лийынат кертеш, — кӧныш Рывыж.", "— Мландыште мо гына ок ышталт."], "p": 489}, {"t": "text", "c": ["— Тиде Мландыште лийын огыл, — мане Изи принц."], "p": 490}, {"t": "text", "c": ["Рывыж пеш чот ӧрӧ:"], "p": 491}, {"t": "text", "c": ["— Вес планетыште?"], "p": 492}, {"t": "text", "c": ["— Туге."], "p": 493}, {"t": "text", "c": ["— А вес планетыште сонарзе-влак улыт?"], "p": 494}, {"t": "text", "c": ["— Уке."], "p": 495}, {"t": "text", "c": ["— Могай оҥай!", "А чыве уло?"], "p": 496}, {"t": "text", "c": ["— Уке."], "p": 497}, {"t": "text", "c": ["— Тӱня тӱрыс ышталт шуын огыл! — кугун шӱлалтыш Рывыж."], "p": 498}, {"t": "text", "c": ["Вара адак шкенжынымак ойлаш тӱҥале: — Илышем мыйын йокрок.", "Мый чывым поктылам, еҥ-шамыч мыйым поктылыт.", "Чыла чыват икгаяк, еҥ-шамычшат икгаяк улыт.", "Илышемжат йокрокрак шол. Но тый мыйым кидышкет туныктет гын, илышемым пуйто кече волгалтарен колта ыле.", "Тыйын йол йӱкетым тӱжем кокла гычат пален кертам ыле.", "Кызыт гын, айдеме йол йӱкым колын, мый эре шылын кудалам.", "А тыйын толмет мыйым сылне мурсем гаяк ӱжын сымыстара ыле, да мый пыжашем гыч вашешет лектам ыле.", "Да эше — ужат!", "Ужат, теве тушто, пасушто, ошшыдаҥ шуэш?", "Мый киндым ом коч.", "Шурнывуй мылам ок кӱл. Ошшыдаҥ пасу мылам нимо нергенат ок ойло. Тидыже пешак шӱлыкан!", "Но тыйын ӱпет шӧртньӧ тӱсан.", "Да могай сай лиеш ыле, мыйым кидышкет туныктет ыле гын!", "Шӧртньӧ тӱсан ошшыдаҥ мылам тыйым шарныкташ тӱҥалеш ыле.", "Да мый шурнывуй мардежеш лӱҥгалтме йӱкым йӧраташ тӱҥалам ыле…", "Рывыж шыпланыш да Изи принц ӱмбак кужун ончышо. Вара каласыш: — Поро лий… мыйым кидышкет туныкто!"], "p": 501}, {"t": "text", "c": ["— Мый уло кумылын, — вашештыш Изи принц, — но мыйын жапем пеш шагал.", "Мылам эше йолташ-влакым муаш да эше тӱрлӧ нергенат пален налаш кӱлеш."], "p": 502}, {"t": "text", "c": ["— Пален налаш тудым гына лиеш, мом шке кидышкет туныктет, — мане Рывыж.", "— Еҥ-влакын мом-гынат уым пален налаш жапышт уке.", "Нуно арвер-влакым кевытлаште ямдым наледат.", "Но вет йолташым ужалкалыше кевыт уке, сандене еҥ-влакынат тетла йолташышт уке.", "Йолташет лийже манын шонет гын, мыйым кидышкет туныкто!"], "p": 503}, {"t": "text", "c": ["— А мом тидлан ыштыман? — йодо Изи принц."], "p": 504}, {"t": "text", "c": ["— Тидлан чытыш шуко кӱлеш, — вашештыш Рывыж.", "— Ондак теве тушко, умбакырак, шудышко шич — теве тыге.", "Мый тыйым шӧрынрак ончаш тӱҥалам, а тый шып шинче.", "Мут ваш-ваш умылаш мешая веле."], "p": 505}, {"t": "text", "c": ["Но кажне кечын лишкырак да лишкырак шич...", "Эрлашыжым Изи принц адакат тудо верышке тольо."], "p": 506}, {"t": "text", "c": ["— Лучо эртак ик жапыштак тол, — кӱштыш Рывыж. — Мутлан, тый ныл шагатлан толаш тӱҥалат гын, мый шкемым кум шагат гутлаштак пиаланла шижаш тӱҥалам.", "Палемдыме жап мыняр лишемеш, пиал тунаррак лишыл лиеш.", "Ныл шагат шумо годым мый пуштыланаш да тургыжланаш тӱҥалам. Мый вет пиалым пален наламыс!", "А тый кажне гана тӱрлӧ жапыште толат гын, мый ом пале вет, могай жаплан шӱмемым ямдылаш…", "Йӱлам шуктен шогыман."], "p": 507}, {"t": "text", "c": ["— А мо тугай йӱла? — йодо Изи принц."], "p": 508}, {"t": "text", "c": ["— Тидат ынде шукертак мондалтше, — умылтарыш Рывыж.", "— Тиде тыгерак лиеш: ик ала-могай кече моло кече гай огыл, ик ала-могай шагат моло шагат гай огыл.", "Теве, мутлан, мыйын сонарзе-влакемын тыгай йӱлашт уло: изарня еда нуно ялысе ӱдыр-влак дене куштат.", "Могай тиде мотор кече — изарня!", "Мый каналтен кошташ лектам, виноград пакча мартеак шуам.", "А сонарзе-влак кунам шонат, тунам кушташ тӱҥалыт ыле гын, чыла кечат икгаяк лиеш ыле, да мый канышым нигунамат ом пале ыле."], "p": 509}, {"t": "text", "c": ["Тыге Изи принц Рывыжым шке кидше дек туныктыш.", "Теве чеверласыме тат толын шуо. — Мый, тыйым шарнен, шорташ тӱҥалам, — кугун шӱлалтыш Рывыж."], "p": 511}, {"t": "text", "c": ["— Тый шке титакан улат, — мане Изи принц.", "— Мый вет тылат йӧсӧ лийже манын шонен омыл, тый шке кидышкем тунемаш келшышыч…", "— Тидыже тыге, — каласыш Рывыж."], "p": 512}, {"t": "text", "c": ["— Но тый шорташ тӱҥалат!"], "p": 513}, {"t": "text", "c": ["— Шорташ тӱҥалам."], "p": 514}, {"t": "text", "c": ["— Тугеже тылат кидем дек тунеммет дене сай огыл."], "p": 515}, {"t": "text", "c": ["— Уке, — шӧрен вашештыш Рывыж, — мылам сай. Шарналте, мом мый шӧртньӧ шурнывуй нерген ойлышым. Тудо шыпланыш. Вара ешарыш:"], "p": 517}, {"t": "text", "c": ["— Мий, эше ик гана роза пеледыш-влакым ончал.", "Тунам тый умылет: тыйын пеледышет — тӱняште икте веле тыгай.", "А мый денем чеверласаш толмекет годым тылат ик секретым почам. Тиде тылат мый дечем пӧлек лиеш."], "p": 518}, {"t": "text", "c": ["Изи принц роза-влакым ончалаш кайыш."], "p": 519}, {"t": "text", "c": ["— Те изишат мыйын розам гай огыдал, — каласыш тудо нунылан. — Те эше нигӧнат огыдал.", "Нигӧн кидше дек тунемын огыдал, иктымат шке декыда туныктен огыдал.", "Мыйын Рывыжем ондак тыгай лийын.", "Тудо шӱдӧ тӱжем дене моло рывыж деч нимо денат ойыртемалтын огыл.", "Но мый туддене йолташ лийым, да ынде тудо тӱняштыжат икте веле."], "p": 520}, {"t": "text", "c": ["Пеледыш-влак чот вожыльыч."], "p": 521}, {"t": "text", "c": ["— Те мотор, на яра кӧрган улыда, — умбакыже ойла Изи принц.", "— Тендан верч колен колтымо ок шу.", "Конешне, тыглай эртен кайыше еҥ, мыйын розамым ончалын, каласен кертеш: тудат лачак тендан гаяк.", "Но мылам лачак тудо веле тендан дечын эн шерге. Вет мый тудлан, а тыланда огыл, вӱдым шавенам.", "Тудым, тендам огыл, янда калпак дене леведынам. Тудым, мардеж деч арален, кыдеж дене авыренам.", "Лач тудлан шукш-влакым пуштеденам; лыве лекше манын, кок ала кум шукшым гына коденам.", "Мый тудын нюслымыжым да моктанен ойлымыжым колыштынам, эсогыл шып улмыж годымат мый тудым колышташ тӧченам.", "Тудо — мыйын."], "p": 522}, {"t": "text", "c": ["Изи принц Рывыж дек пӧртыльӧ."], "p": 523}, {"t": "text", "c": ["— Чеверын… — мане тудо."], "p": 524}, {"t": "text", "c": ["— Чеверын… — мане Рывыж.", "— Мыйын шылтен кийыктымем теве, тудо пеш тыглай ой: ик шӱм гына пӱсын ужеш.", "Шинча дене эн тӱҥжым ужын от шукто…."], "p": 525}, {"t": "text", "c": ["— Шинча дене эн тӱҥжым ужын от шукто… — сайрак шарнен кодаш манын, почешыже каласыш Изи принц. — Тыйын роза пеледышет тылат сандене шерге — вет тый тудлан уло чонетым пуэнат."], "p": 527}]}