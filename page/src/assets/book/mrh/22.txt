{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXІІ", "p": 529}, {"t": "text", "c": ["— Вет мый тудлан уло чонем пуэнам… — сайрак шарнен кодаш манын, почеш пелештыш Изи принц. — Еҥ-влак тиде чыным монденыт, — мане Рывыж, — но тый ит мондо: кӧм шке декет туныктенат, тудын верч тый эреак мутым кучет.", "Роза пеледышет верч тый мутым кучет."], "p": 529}, {"t": "text", "c": ["— Роза пеледышем верч мый мутым кучем… — сайрак шарнен кодаш манын, почеш пелештыш Изи принц."], "p": 530}, {"t": "text", "c": ["— Поро кече, — мане Изи принц."], "p": 532}, {"t": "text", "c": ["— Поро кече, — вашештыш стрелочник."], "p": 533}, {"t": "text", "c": ["— Мом тый тыште ыштет? — йодо Изи принц."], "p": 534}, {"t": "text", "c": ["— Пассажирмытым ойыркалем, — вашештыш стрелочник.", "— Поезд дене иканаште тӱжем еҥ дене колтедем: ик поездым — пурлашке, весым — шолашке."], "p": 535}, {"t": "text", "c": ["Тыгодым писе поезд, тулан окналаж дене волгалт, кӱдырчыла кӱдыртен, воктечын кудал эртыш, стрелочникын изи будкыжат чытырен шинчыш."], "p": 536}, {"t": "text", "c": ["— Пешак чот вашкатыс, — ӧрӧ Изи принц.", "— Мом нуно кычалыт?"], "p": 537}, {"t": "text", "c": ["— Тидым машинист шкежат ок пале, — мане стрелочник."], "p": 538}, {"t": "text", "c": ["Вес писе поезд, ынде вес могырышкыла, тыгак кӱдырчыла кӱдыртен, тулан окналаж дене волгалтын кудал эртыш."], "p": 539}, {"t": "text", "c": ["— Нуно мӧҥгешат толыт мо? — йодо Изи принц."], "p": 540}, {"t": "text", "c": ["— Уке, нине весе улыт, — каласыш стрелочник.", "— Тиде вашеш толшо поезд."], "p": 541}, {"t": "text", "c": ["— Ондак лийме верыштышт нунылан сай огыл улмаш мо?"], "p": 542}, {"t": "text", "c": ["— Кушто ме уке улына, тушто эре сай, — мане стрелочник."], "p": 543}, {"t": "text", "c": ["Кумшо поездат волгалт-кӱдыртен эртыш."], "p": 544}, {"t": "text", "c": ["— Нинышт шаҥгысе кудалше-влакым поктен шунешт мо? — йодо Изи принц."], "p": 545}]}