{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXІV", "p": 554}, {"t": "text", "c": ["— А мом ышташ тиде витле кум минут жапыште?"], "p": 554}, {"t": "text", "c": ["— Мом шонет, тудым."], "p": 555}, {"t": "text", "c": ["«Мыйын яра витле кум минутем лиеш гын, — шоналтыш Изи принц, — памаш деке гына ошкылам ыле...»"], "p": 556}, {"t": "text", "c": ["...Мыйын аварийыш логалмемлан ик арня эртен кайыш, эмым ужалкалыше нерген колыштмем годым кодшо вӱдемым пытартыш гана подыл колтышым."], "p": 557}, {"t": "text", "c": ["— Да, — маньым Изи принцлан, — тыйын каласкалымет чылажат пеш оҥай, но мый але самолётемым тӧрлатен шуктен омыл, эше ик чӱчалтыш вӱдемат кодын огыл, памаш воктек каен кертам ыле гын, мыят пиалан лиям ыле."], "p": 558}, {"t": "text", "c": ["— Мыйын йолташем лийше Рывыж…", "— Чукаем, Рывыжет нерген колышташ кызыт жапем уке!"], "p": 559}, {"t": "text", "c": ["— Молан?"], "p": 560}, {"t": "text", "c": ["— Моланже — вӱд йӱмӧ шумо дене колен колтем…", "Тыште могай кыл улмым тудо ыш умыло. Тореш веле мане:"], "p": 561}, {"t": "text", "c": ["— А вет йолташ улмо годым колашат сай.", "Теве мый Рывыж дене йолташ лиймемлан пеш куаненам…", "«Могай кугу лӱдыкшӧ лишеммым тудо огеш умыло.", "Тудын ик ганат кочмо-йӱмыжӧ шуын огыл."], "p": 562}, {"t": "text", "c": ["Тудлан илашыже ик кечыйолат сита...»", "Мый тидым йӱкын ыжым каласе, семынем веле шоналтышым. Но Изи принц мыйым ончале да мане:"], "p": 563}, {"t": "text", "c": ["— Мыйынат йӱмем шуэш… айда тавым кычал каена…", "Мый кидемым веле вийдымын шаралтышым: мучашдыме ошман кундемыште кушко тавым сокырла кычал ошкылат?", "Туге гынат корныш тарванышна."], "p": 564}, {"t": "text", "c": ["Пеш кужун шыпак ошкылна; теве пычкемышалте, да каваште шӱдыр-влак ылыжаш тӱҥальыч.", "Логарем кошкымылан кӧра мыйын могыремат шергылтын, шӱдыр-влакым омешем ужмо семын веле ужынам.", "Но ушем гыч Изи принцын мутшо лектын огыл, сандене мый йодым:"], "p": 565}, {"t": "text", "c": ["— Йӱмӧ шумо мо тугайым тугеже тыят палет?"], "p": 566}, {"t": "text", "c": ["Тудо ыш вашеште. Тыге гына каласыш: — Вӱд шӱмланат кӱлешан…", "Ойлымыжым ыжым умыло, но шып лийым.", "Мый паленам: тудын деч уэш-пачаш йодыштмо ок кӱл."], "p": 568}, {"t": "text", "c": ["Тудат ноен. Ошмаш шинче.", "Мый воктенже верланышым.", "Шып улына. Вара тудо мане:"], "p": 569}, {"t": "text", "c": ["— Шӱдыр-влак пеш мотор улыт, молан манаш гын тушто пеледыш уло, тудо тышеч огеш кой веле…", "— Туге, туге, — тылзе волгалтарыме, толкыналтше ошмам ончен, тыге гына вашештышым."], "p": 570}, {"t": "text", "c": ["— Ошман мландат мотор… — ешарыш Изи принц."], "p": 571}, {"t": "text", "c": ["Тиде чынак. Пустыньышто мылам эре келшен.", "Ошман чоҥгаште шинчылтат. Нимат огеш кой. Нимат ок шокто.", "Но тып-тымыкыште ала-мо гынат йышт волгалтеш…", "— Ошман мланде кумдык молан сай, палет? — йодо тудо. — Ошмаште ала-кушто гынат памаш шылын шинчын…", "Мый ӧрын кудалтышым. Кенета мый умылышым, ошма гыч лекше йышт волгалтше тул мом ончыкта.", "Ожно, изи улмем годым, мый пеш тошто пӧртыштӧ иленам — ойленыт: тушто шылтен пыштыме поянлык уло.", "Конешне, тудым иктат муын огыл, ала иктат нигунамат кычалынжат огыл."], "p": 573}, {"t": "text", "c": ["Но тиде манешлан кӧра пӧртым пуйто локтен шынденыт: вет тудо шке кӧргыштыжӧ ала-мом гынат шолып арален…", "— Туге, — маньым мый. — Кеч пӧрт, кеч шӱдыр але пустынь лийже — кеч-куштыжат шинчалан койдымыжо эн сӧрал."], "p": 574}]}