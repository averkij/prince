{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXV", "p": 576}, {"t": "text", "c": ["— Рывыж йолташемын ойжо дене келшыметлан мый пеш куанем, — йӱкым пуыш Изи принц. Вара тудо мален колтыш. Мый тудым кидышкем нальым да умбакыже нумал ошкыльым. Кӧргем дене тургыжланем. Мылам тыге чучын, пуйто шаланен кертше поянлыкым наҥгаем. Мылам эше тыгеат чучо — мемнан Мландыштына тиддеч коч шаланен кертшыже тетла нимат уке. Тылзе волгыдеш мый тудын ошемше саҥгажым, кумымо шинчажым да шинчапунжым, шӧртньӧ тӱсан ӱп ярымжым ончем. Ӱп ярымжым мардеж модыкта. Ончем да семынем манам: а вет чыла тиде тӱжвал сын веле. Эн тӱҥжӧ — шинчалан койдымаште… Тудын пеле почылтшо тӱрвыжӧ шыргыжале, да мый шкаланем эше тыге маньым: мален колтышо тиде Изи принцын койышыштыжо эн чот чоным тарватышыже — тудын пеледышлан, роза пеледышын сынжылан ӱшанле улмыжо; пеледышын сынже Изи принцын малымыж годымат тудын кӧргыштыжӧ лампе кӧргысӧ изи тулсалым семын волгалтара…", "Тунам мый умылышым: Изи принц тӱжвач ончалме дечат вичкыж чонан, шаланен кертше.", "Лампе тулым аралаш кӱлеш: мардеж талын пуал колта гын, тудо йӧрен сеҥа…", "Тыге мый ошкылынам — да волгыжаш тӱҥалме велеш таве дек миен шуым. — Еҥ-шамыч писе поезд дене кудалыштыт, но мом кычалмыштым нуно шкештат умылен огыт сеҥе, — мане Изи принц.", "— Садлан кӧра лым лийын огыт керт да я ик могырыш, я вес могырыш чымалтыт…", "Вара ешарыш:"], "p": 579}, {"t": "text", "c": ["— А вет чылт арам...", "Мемнан мумо таве Сахарысе моло таве гай лийын огыл.", "Тыште вет таве — ошмасе лаке веле.", "А тиде чынже денак ялысе таве гай ыле.", "Но лишне нимогай ялат ок кой, да тиде омыштем конча манын веле шоналтышым."], "p": 580}, {"t": "text", "c": ["— Ӧрмаш веле, — маньым мый Изи принцлан, — тыште чылажымат ямдылыме: пӱтырымӧ кылат, ведрат, кандырат уло…", "Тудо воштыл колтыш, кандырам нале да кылым пӱтыраш тӱҥале.", "Таве кыл кочыртатен колтыш, пуйто мардеж укеште кужун шинчыше, рӱдаҥше флюгер йӱкым лукто."], "p": 581}, {"t": "text", "c": ["— Колат? — йодо Изи принц. — Ме тавым помыжалтышна да тудо муралтен колтыш…", "Тудо ярна манын, лӱдын кайышым."], "p": 582}, {"t": "text", "c": ["— Вӱдым мый шке коштал луктам, — каласышым мый, — тыйын ӱнарет ок сите."], "p": 583}, {"t": "text", "c": ["Мый тичмаш ведрам шекланен луктым да кӱ тавын тӱрышкыжӧ шындышым.", "Пылышыштем эшеат тавын кочыртатен мурымыжо шокта, ведраште вӱд лӱҥгалтеш, тушто кечыйол волгыдо йылгыж чытырна."], "p": 584}, {"t": "text", "c": ["— Тиде вӱдым подылмем шукта, — пелештыш Изи принц.", "— Мылам йӱаш пу…", "Мом тудын кычалмыжым мый тунам умылышым!"], "p": 585}, {"t": "text", "c": ["Ведрам тӱрвыж дек лишемдышым.", "Тудо, шинчажым кумен, йӱӧ.", "Тиде эн чапле пайрем йӱмаш гай ыле."], "p": 586}, {"t": "text", "c": ["Тиде вӱд тыглай лийын огыл.", "Тудо шӱдыр-влак йымалне кужун коштын йоген толын, таве кочыртатыме дене, мыйын кид вием дене тӱжвак лектын.", "Тудо шӱм пӧлек семын лийын. Изи улмем годым мылам лач тыге Рошто пӧлек-шамыч волгалтыныт, тиде тул волгыдыжо кож укшласе сорта тул деч, черкысе пелйӱд мессе годым орга́н шоктымо йӱк деч, лишылем-влакын порын шыргыжмашышт деч толын."], "p": 587}, {"t": "text", "c": ["— Тыйын планетыштет, — мане Изи принц, — еҥ-влак ик садыштак вич тӱжем дене роза пеледышым куштат… а мом кычалмыштым муын огыт сеҥе…", "— Огыт сеҥе, — кӧнышым мый."], "p": 588}, {"t": "text", "c": ["— А вет мом кычалмым ик шкет роза пеледышыштат, ик гана подылаш ситыше вӱдыштат муаш лиеш… — Тиде тыгак, — кӧнышым мый. Изи принц мане:"], "p": 590}, {"t": "text", "c": ["— Но шинча сокыр лиеш. Шӱм дене кычалман."], "p": 591}, {"t": "text", "c": ["Мый вӱдым подыльым.", "Шӱлашем каньыле лие.", "Волгыжмо годым ошма мӱй гай шӧртньӧ тӱсым налеш.", "Тидденат мый шкемым пиалан семын шижым.", "Молан мылам ойганашыже?.."], "p": 592}, {"t": "text", "c": ["— Тый шке мутетым шуктышаш улат, — уэш воктекем шичшыжла, тыматлын пелештыш Изи принц."], "p": 593}, {"t": "text", "c": ["— Могай мутым?"], "p": 594}, {"t": "text", "c": ["— Шарнет… мыйын тага пачамлан умша авыртышым… сӧренат…", "Мый вет тудо пеледыш верч мутым кучем."], "p": 595}, {"t": "text", "c": ["Мый кӱсенем гыч сӱретем-шамычым луктым.", "Изи принц нуным ончале да воштыл колтыш:"], "p": 596}, {"t": "text", "c": ["— Тыйын баобабет ковышта гай веле коеш...", "А мый сӱретлыме баобабем дене тынар чот кугешнышым!"], "p": 597}, {"t": "text", "c": ["— А рывыжетын пылышыже… чылт тӱкӧ гай! Да эше тугай кужу!"], "p": 598}, {"t": "text", "c": ["Тудо адак воштыл колтыш."], "p": 599}, {"t": "text", "c": ["— Тый чын отыл, чукай. Мый вет нигунамат сӱретлен моштен омыл — удавым веле тӱжвач да кӧргыж гыч икана сӱретлаш тӧченам."], "p": 600}, {"t": "text", "c": ["— Нимат огыл, — тудо мыйым лыпландарыш. — Йоча-шамыч тыгакат умылат."], "p": 601}, {"t": "text", "c": ["Да мый тага пачалан умша авыртышым сӱретлышым.", "Сӱретым Изи принцлан кучыктышым да шӱмемат ишалте."], "p": 602}, {"t": "text", "c": ["— Тый ала-мом шонен пыштенат да мылам от ойло…", "Но тудо ыш вашеште."], "p": 603}, {"t": "text", "c": ["— Палет, — каласыш тудо, — тендан деке Мландыш толмемлан эрла ик идалык темеш.", "Шып лие. Вара ешарыш: — Мый тышеч пеш лишне камвозынам… Да чеверген колтыш."], "p": 605}, {"t": "text", "c": ["А мыйын адакат, моланжым юмо гына шинча, чоныштем йӧсӧ лийын кудалтыш."], "p": 606}, {"t": "text", "c": ["Туге гынат мый йодым:"], "p": 607}, {"t": "text", "c": ["— Тугеже арня ончыч, мемнан палыме лиймына эрдене, тый тыште, айдемын илыме верлаж деч тӱжем миль тораште, так арам огыл шкетын перныл коштынат?", "Тый камвочмо вер декет пӧртылат улмаш..."], "p": 608}, {"t": "text", "c": ["Изи принц эшеат чот чевергыш."], "p": 609}, {"t": "text", "c": ["А мый тура ешарышым:"], "p": 610}, {"t": "text", "c": ["— Ала тиде идалык теммылан кӧра?.."], "p": 611}, {"t": "text", "c": ["Тудо адакат чевергыш.", "Тудо мыйын ик йодышемланат ыш вашеште, но вет чевергымаш «туге» манмым ончыктас, тыге огыл мо?"], "p": 612}]}