{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXVІ", "p": 614}, {"t": "text", "c": ["— Мылам шучко… — кугун шӱлалтен, пелештышым мый. Но тудо мане:"], "p": 614}, {"t": "text", "c": ["— Тылат пашатлан пижман.", "Машинат дек кай.", "Мый тыйым тыште вучаш тӱҥалам.", "Эрла кастене тышке тол...", "Но мылам садак луш ыш лий.", "Мый Рывыжым шарналтышым.", "Шкендым иктаж-кӧн кидыш туныктет гын, вара шорташат логалеш…"], "p": 615}, {"t": "text", "c": ["Таве деч тораште огыл ожнысо кӱ пырдыжын сӱмырлымыжӧ аралалт кодын.", "Эрлашыжым кастене, пашамым пытарен, мый уэш тушко тольым да мӱндырчынак ужым: Изи принц пырдыж тӱрыштӧ йолжым сакен шинча.", "Мый тудын йӱкшым кольым:"], "p": 617}, {"t": "text", "c": ["— Тый от шарне мо? — ойла тудо. — Тиде йӧршешат тыште лийын огыл. Очыни, ала-кӧ тудлан вашештылын, молан манаш гын шӧрен каласыш:"], "p": 619}, {"t": "text", "c": ["— Туге шол, тиде лачак ик идалык ончыч лийын, кече ден кечыжат келшат, но лийынже вес вере…", "Мый йолемым писынрак нальым.", "Но пырдыж воктене тетла иктымат ыжым уж да ыжым кол.", "А Изи принц адакат ала-кӧлан тугак вашештыш:"], "p": 620}, {"t": "text", "c": ["— Туге шол.", "Тый мыйын кышамым ошмаште муат.", "Тунам вучо веле.", "Таче кастене мый тушко мием."], "p": 621}, {"t": "text", "c": ["Пырдыж марте иктаж коло ошкыл гына кодын, а мый тугак эше нигӧмат ом уж."], "p": 622}, {"t": "text", "c": ["Изиш шып шогымек, Изи принц йодо:"], "p": 623}, {"t": "text", "c": ["— А тыйын аярет виян?", "Тый мылам чот орланаш от пу?"], "p": 624}, {"t": "text", "c": ["Мый чарнен шогальым, шӱмем ишалте, но эше садак нимом ом умыло."], "p": 625}, {"t": "text", "c": ["— Ынде кораҥ, — мане Изи принц. — Мый ӱлык тӧрштынем."], "p": 626}, {"t": "text", "c": ["Мый ӱлыкӧ ончальым да тӧршталтенак колтышым!", "Пырдыж тӱрыштӧ ӱлнӧ, Изи принц дек вуйжым нӧлталын, нарынче тӱсан изи кишке пӱтырналт возын. Тиде осал кишке ыле, тудын чӱҥгалмыж дене пел минутышто колен колтет.", "Кӱсеныштем револьверым пургедшыла, мый кишке могырыш чымалтым, но тудо йол йӱкем кольо да, кошкен йомаш тӱҥалше изиэҥер йогынла койын, ошма ӱмбач шып гына нушкын кайыш, шижынат ыжым шукто — тудо кӱ-влак коклаштат йомо, пылышемлан кӱртньым ваш пералтыме начар йӱк семын веле шоктен кодо."], "p": 627}, {"t": "text", "c": ["Изи принцемым кидышкем руалтен кучаш манын, пырдыж деке жапыште куржын толын шуым. Тудын чурийже лум деч ошо ыле."], "p": 628}, {"t": "text", "c": ["— Мом тый шонен пыштенат ыле, чукай?! — кычкыральым мый. — Мом манын кишке дене мутланаш пижыч?"], "p": 629}, {"t": "text", "c": ["Шӱйжӧ гыч эре пидын коштмо шӧртньӧ тӱсан шарфшым рудышым. Вуйвичкыжшым вӱд дене йыгалтышым, йӱашат пуышым. Но умбакыже йодышташ тетла лӱдым.", "Тудо мыйым тӱткын ончале да кидше дене шӱемым ӧндале."], "p": 630}, {"t": "text", "c": ["Мый тудын шӱм кырымыжым раш кольым — шӱмжӧ лӱен волтымо кайыкынла кырен.", "Тудо мане:"], "p": 631}, {"t": "text", "c": ["— Мый йывыртем — тый машинатын молан пудыргымо амалжым муынат. Ынде тый мӧҥгышкет пӧртыл кертат…", "— Кушеч тый палет?!"], "p": 632}, {"t": "text", "c": ["Шкаланем ӱшанен омыл гынат, но самолётым содыки тӧрлатен кертым! Мый тидын нерген Изи принцлан каласынем гына ыле."], "p": 633}, {"t": "text", "c": ["Тудо йодышемлан ыш вашеште, тыге веле мане:"], "p": 634}, {"t": "text", "c": ["— Мыят таче мӧҥгышкем пӧртылам. Вара шӱлыкын ешарыш: — Мылам ятырлан мӱндырк кайыман… корно тушко ятырлан неле…", "Чылажат ала-кузе умылыдымын лекте.", "Мый тудым изи ньогала шокшын ӧндальым, а шкаланем тыге чучо, пуйто тудо мый ӧндалтышем гыч яклешт мучыштен лектеш, ала-могай поргемыш шуҥгалтеш, да мый тудым йӧршеш кучен ом сеҥе…", "Тудо, семынже шонкален, ала-куш мӱндырк ончен."], "p": 637}, {"t": "text", "c": ["— Мый денем тага пачат кодеш.", "Эше тудлан ыштыме яшлыкет.", "Эше умша авыртышыже…", "Да тудо шӱлыкын шыргыжале."], "p": 638}, {"t": "text", "c": ["Мый кужун вучышым.", "Тудо пуйто уэш ушым налаш тӱҥале."], "p": 639}, {"t": "text", "c": ["— Тый лӱдынат, чукай…", "Кузе лӱдаш огыл!", "Но тудо эркынрак воштылале гына:"], "p": 640}, {"t": "text", "c": ["— Таче кастене мылам эше чот шучкырак лиеш…", "Мыйым адакат тӧрлаташ лийдыме ойго авалтымым шижмаш сӱсандарыш.", "Тетла мый нигунамат, нигунамат тудын воштылмыжым ом кол мо?", "Вет тудын воштыл колтымыжо — пустыньысо памаш дене иктак."], "p": 641}, {"t": "text", "c": ["— Чукай, воштылметым мый эше колнем…", "Но тудо мане:"], "p": 642}, {"t": "text", "c": ["— Таче йӱдым идалык темеш.", "Мыйын шӱдырем лачак тудо вер ӱмбалне лиеш, кушко мый идалык ончыч волен возынам…", "— Колышт-ян, чукай, вет чыла тиде: кишкыжат, шӱдыр дене вашлиймыжат — чылажат уда омо веле, туге вет?"], "p": 643}, {"t": "text", "c": ["Тудо нимом ыш вашеште."], "p": 644}, {"t": "text", "c": ["— Эн тӱҥжӧ тудо, мом шинчат дене ужын от керт… — мане тудо."], "p": 645}, {"t": "text", "c": ["— Тыгак, тыгак.", "— Тиде пеледышым ончымо гаяк.", "Ала-кушто мӱндыр шӱдырыштӧ шочшо пеледышым йӧратет гын, йӱдым кавашке ончаш могай сай. Тунам чыла шӱдырат пелед кая. — Тыгак, тыгак. — Тиде вӱд гаяк. Мылам йӱаш пуымет годым вӱд сылне мурсем гаяк чучо, а чылажат таве кыл пӧрдмӧ да кандыра веле ыле… Шарнет? Вӱд муро сем гай ыле."], "p": 647}, {"t": "text", "c": ["— Тыгак, тыгак.", "— Йӱдым тый шӱдыр-влакым ончалат.", "Мыйын шӱдырем пешакак изи, мый тудым тылат ончыктен ом керт.", "Тыге сайрак.", "Тек тудо тылат моло шӱдыр семынак чучеш.", "Тый шӱдыр-влакым ончаш йӧраташ тӱҥалат…", "Нуно чыланат тылат йолташ лийыт.", "А эше мый тылат ик-момак пӧлеклем…", "Тыгодым тудо воштыл колтыш."], "p": 648}, {"t": "text", "c": ["— Ах, изи чукай, воштылметым мый кузе чот йӧратем!"], "p": 649}, {"t": "text", "c": ["— Теве лач тиде мыйын пӧлекем лиеш.. тиде шӱдыр семынак…", "— Кузе туге?"], "p": 650}, {"t": "text", "c": ["— Кажне айдемын шке шӱдыржӧ уло.", "Иктылан — мутлан, кӧ тӱня мучко ончен коштеш — тудо корным ончыкта. Весылан тудо тыглай изи тул веле.", "Ушанче-влаклан — пален налаш тыршыме тушто."], "p": 652}, {"t": "text", "c": ["Мыйын палыме пашаче еҥлан — шӧртньӧ. Но чыла нине еҥлан шӱдыр-влак йылмыдыме улыт.", "А тыйын моткоч шке шотан шӱдырет лиеш…", "— Кузе туге?"], "p": 653}, {"t": "text", "c": ["— Тый йӱдым каваш ончалат, а тушто шӱдыр йӱла, кушто мый илем, кушто мый воштылам, да тунам тый колын кертат — вет кавасе чыла шӱдырат воштылеш.", "Тыйын воштыл моштышо шӱдырет-влак лийыт!"], "p": 654}, {"t": "text", "c": ["Тыгодым тудо шкежак воштыл колтыш."], "p": 655}, {"t": "text", "c": ["— А кунам лыпланет (жап шумеке, эртак лыпланат), тый куанен колтет: вет тый ала-кунам мыйым паленат.", "Тый мылам эрелан йолташем лийын кодат.", "Тылат пеленем воштылмет шуын колта.", "Южгунам окнатым почын шындет, да чонетлан сайын чучылда…", "Йолташет-влак ӧраш тӱҥалыт: молан тый каваш ончет да воштылат.", "А тый нунылан каласет: «Мый вет шӱдыр-влакым ончымем годым эре воштылам!»", "Нуно шоналтат, пуйто тыйын ушет каяш тӱҥалын.", "Теве могай осал мыскарам мый тый денет ыштем. Тудо адакат воштыл колтыш."], "p": 657}, {"t": "text", "c": ["— Тыге лектеш: шӱдыр олмеш мый тылат пуйто воштыл моштышо оҥгыр-влакым пӧлекленам… Тудо адакат воштылале.", "Вара тӱткӧ лийын шогале:"], "p": 658}, {"t": "text", "c": ["— Палет… таче кастене… лучо ит тол."], "p": 659}, {"t": "text", "c": ["— Мый тыйым ом кодо."], "p": 662}, {"t": "text", "c": ["Но тудо ала-мом пеш шона. — Палет… тиде эше кишкылан кӧра. Кенета тудо тыйым чӱҥгалеш гын… Кишке вет осал. Иктаж-кӧм чӱҥгалеш гын, тудлан сайын веле чучеш. — Мый тыйым ом кодо. Тудо кенета лыпланыш:"], "p": 666}, {"t": "text", "c": ["— Чынак, кокытлан тудын аярже ок сите…", "Тиде йӱдым тудын кайымыжым мый шижын омыл.", "Тудо шып гына шикшалтын.", "Поктен шумем годым писын, чытамсырын ошкылеш ыле."], "p": 667}, {"t": "text", "c": ["— А, тиде тый улат… — пелештыш да тетла нимом ыш ман. Тудо мыйым кидем гыч кучыш.", "Но ала-мо тудым тургыжландарен."], "p": 669}, {"t": "text", "c": ["— Пеленем арам кает.", "Тылат мыйым ончашет йӧсӧ лиеш.", "Тылат туге чучын колта, пуйто мый колем, но тиде тыге огыл…"], "p": 671}, {"t": "text", "c": ["Мый шып улам."], "p": 672}, {"t": "text", "c": ["— Тиде вет тошто коваштым кудаш кудалтыме дене икте.", "Тыште нимо шӱлыканжат уке… Мый шып улам."], "p": 673}, {"t": "text", "c": ["Тудын кумылжо изи волыш.", "Но содыки эше ик гана кӧргӧ вийжым погалтыш:"], "p": 674}, {"t": "text", "c": ["— Палет, пеш сай лиеш вет.", "Мыят шӱдыр-влакым ончаш тӱҥалам. Мылам чыла шӱдырат кочыртатыше кылан тошто таве семын чучаш тӱҥалыт.", "Кажныжат мылам йӱаш пуа…", "Мый шып ошкылам."], "p": 675}, {"t": "text", "c": ["— Шоналте, пеш оҥайыс!", "Тыйын вичшӱдӧ миллион изи оҥгырет лиеш, а мыйын — вичшӱдӧ миллион памашем…", "Тудат кенета шып лие, молан манаш гын шорташ тӱҥале…", "— Теве ме толынат шуна.", "Мылам шкетланем эше ик ошкылым ышташ пу. Тудо кенета лӱдын колтыш да ошмаш шинче. Вара каласыш:"], "p": 678}, {"t": "text", "c": ["— Палет… мыйын роза пеледышем… мый тудын верч мутым кучем.", "Тудо вет тугай вийдыме!", "Моткоч тыглай чонан.", "Тудын улыжат шуркалыше ныл имыже уло, йыр осал деч тетла нимо денат аралалт ок сеҥе…", "Мыят ошмаш шинчым — йолйыжыҥем кенета кайыш.", "Тудо мане:"], "p": 679}]}