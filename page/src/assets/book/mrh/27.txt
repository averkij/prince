{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXVІІ", "p": 680}, {"t": "text", "c": ["— Палет… мыйын роза пеледышем… мый тудын верч мутым кучем.", "Тудо вет тугай вийдыме! Моткоч тыглай чонан.", "Тудын улыжат шуркалыше ныл имыже уло, йыр осал деч тетла нимо денат аралалт ок сеҥе…", "Мыят ошмаш шинчым — йолйыжыҥем кенета кайыш.", "Тудо мане: — Теве… ынде чыла…", "Эше изишак вучалтыш да кынеле. Да улыжат ик ошкылым ыштыш.", "Мый гын тарваненат ом керт."], "p": 680}, {"t": "text", "c": ["Йол воктенже пуйто нарынче волгенче волгалт кодо.", "Ик тат тудо тӱҥгылген шогыш. Ышат кычкырал.", "Вара камвозо — эркын, пушеҥге йӧрлмӧ семын.", "Эркын да йӱк лукде — вет ошма кеч-могай йӱкымат шупшылеш."], "p": 681}, {"t": "text", "c": ["Теве ынде куд талукат эртен кайыш…", "Мый тидын нерген эше иктыланат ик ганат каласкален омыл. Пӧртылмекем, йолташем-влак, мыйым тазам да илышым ужын, пеш йывыртен вашлийыч.", "Мылам шӱлык ыле, но мый нунылан манынам: — Тиде ярнымемлан кӧра…", "Но мый эркын дене лыпланышым. Чынжым ойлаш гын… Чылтшак огыл. Но мый паленам: тудо шке изи планетышкыже пӧртылын, вет, волгыжмеке, ошмаште мый тудым ыжым уж.", "Капше нелат огыл ыле. А йӱд еда мый шӱдыр-влакым колышташ йӧратем. Вичшӱдӧ миллион изи оҥгыр семын нуно йоҥгалтыт…", "Но теве мо пеш чот ӧрыктара. Тага пачалан умша авыртышым сӱретлымем годым ӱштӧ кыл нерген монденам!"], "p": 684}, {"t": "text", "c": ["Изи принц авыртышым тага пачалан чиктен ок сеҥыс!", "Сандене шке дечем йодам: тудын планетыштыже кызыт мо ышталтеш?", "Тага пача ала роза пеледышым кочкын колтен?"], "p": 685}, {"t": "text", "c": ["Южгунам шкаланем эше манам: «Уке шол, уке!", "Изи принц йӱдлан роза пеледышым янда калпак дене леведеш, да эше тудо тага пачам чот эскера...»", "Тыге шоналтемат, пиаланла чучам.", "Да чыла шӱдырат шып гына воштылалыт."], "p": 686}, {"t": "text", "c": ["Южгунам гын шкаланем манам: «Вет монденат колташ лиеш… Тунам чылажат лийын сеҥа!"], "p": 687}, {"t": "text", "c": ["Кенета тудо ик кастене янда калпак нерген монден кудалтен але тага пача йӱдым йышт гына эрыкыш лектын...»", "Да тунам чыла оҥгырат шортыт…", "Чыла тиде тушто гай, умылаш лийдыме.", "Тыландат, кӧ Изи принцым мыйын семынак йӧратен шынден, нимаят садикте огыл: уло тӱня мыланна вес сынан тудлан лиеш — сандалыкын иктаж пычкемыш лукыштыжо мемнан нигунамат уждымо тага пача мыланна палыдыме роза пеледышым ала кочкын колтен..."], "p": 688}, {"t": "text", "c": ["Ончалза-ян каваш. Да шке дечда йодса: «Саде роза пеледыш ила але тудо ынде уке? Ала тага пача тудым кочкын колтен?» Да тунам те ужыда: чылажат вес семын конча…", "Нигунамат ик кугыеҥат умылен ок сеҥе, могай тиде кӱлешан наста!"], "p": 689}, {"t": "text", "c": ["Тиде, шонымаштем, тӱняштыжат эн сӧрал да эн ойган вер.", "Пустыньын тиде лукшымак ончычсо лаштыкыштат сӱретлыме, но мый, те сайракын ончал кертса манын, тудым эше ик гана сӱретлышым.", "Изи принц Мландышке икымше гана лач тыште волен, а вара йомын."], "p": 690}, {"t": "text", "c": ["Африкысе пустыньыш иктаж гана логалыда гын, тиде верым палашак манын, сӱретым тӱслен, тӱткын ончалза.", "Ала тыланда ты вершӧрым эртен кудалаш перна, тунам, тендам сӧрвален йодам, тиде шӱдыр йымалан изишлан чарналтыза!", "Тыгодым тендан деке шӧртньӧ ӱпан изи рвезе лишемеш, йоҥгын-йоҥгын воштылаш тӱҥалеш да йодышланда нимомат ок вашеште гын, те, мутат уке, вик тогдаеда, кӧ тиде тыгай.", "Тунам — мый тендам моткоч йодам! — мыйым шӱлыкем деч лыпландараш ида мондо, мылам вашкерак серен колтыза: тудо пӧртылын…"], "p": 691}]}