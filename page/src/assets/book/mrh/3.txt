{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "ІІІ", "p": 42}, {"t": "text", "c": ["— Вет мыйын мӧҥгыштем чылажат моткоч чот шагал…", "— Тудлан сита.", "Мый тылат йӧршешак изи пачам пуэмыс."], "p": 42}, {"t": "text", "c": ["— Йӧршеш изижак огыл… — вуйжым шӧрынрак ыштен, сӱретым ончыштшыжла, мане тудо.", "— Ончал-ян!", "Тудо мален колтен…", "Тыге мый Изи принц дене палыме лийым."], "p": 43}, {"t": "text", "c": ["Кушеч тудо толын лектын, мый вашкежак умылен омыл.", "Изи принц мый дечем тӱрлыжымат йодыштын, а мый иктаж-мо нерген йодынам гын, пуйто колынат огыл.", "Лач кыдач-покшеч, тышеч-тушеч ойлен колтымо шомакла гыч мылам чылажат эркын-эркын почылто.", "Тыге тудо икымше гана мыйын самолётем ужмекше (самолётым мый сӱретлаш ом тӱҥал, тидым садак ыштен ом мошто), тудо йодо:"], "p": 45}, {"t": "text", "c": ["— Тиде мо тыгай наста?"], "p": 46}, {"t": "text", "c": ["— Тиде наста огыл. Тиде самолёт.", "Мыйын самолётем.", "Тудо чоҥештен кертеш."], "p": 47}, {"t": "text", "c": ["Да мый, кугешнен, чоҥештыл моштымем нерген умылтарен пуышым. Тунам тудо кычкырал колтыш:"], "p": 48}, {"t": "text", "c": ["— Кузе!", "Тый кава гыч волен возынат?"], "p": 49}, {"t": "text", "c": ["— Туге, — моктаныде вашештышым мый."], "p": 50}, {"t": "text", "c": ["— Могай оҥай!.."], "p": 51}, {"t": "text", "c": ["Изи принц туге йоҥгыдын воштыл колтыш, мый эсогыл ӧпкелалтымат: вет тӱрлымат ужын коштмем нерген моло-влак шот-рат дене шонышт манын тунемынам.", "Вара тудо ешарыш:"], "p": 52}, {"t": "text", "c": ["— Тугеже тыят кава гыч толын лектынат?", "А могай планете гыч улат?"], "p": 53}, {"t": "text", "c": ["«Теве тудын тышке, пустыньышко, толын лекмыжын амалже кушто улмаш!» — шоналтышым мый да тура йодым:"], "p": 54}, {"t": "text", "c": ["— Тугеже тый шке вес планете гыч толын лектынат?"], "p": 55}, {"t": "text", "c": ["Тудо ыш вашеште. Самолётем ончен, эркын гына вуйжым рӱзалтыш:"], "p": 56}, {"t": "text", "c": ["— Ну, тиддене тый мӱндырчынак толын кертын отыл… Да, ала-мом шонкален, кужу жаплан шыпланыш.", "Вара кӱсенже гыч мыйын сӱретлыме тага пачам лукто да ты шергакан поянлыкым кужун ончышташ пиже. Те умылен кертыда: «моло планете» нерген тыге пеле туштен ойлымыжо дене мыйын чыла нерген умылен налаш шонымашем чот ылыже.", "Да мый утларак пален налаш лийым:"], "p": 58}, {"t": "text", "c": ["— Кушеч вара толынатше, чукай?", "Илыме пӧртет кушто?", "Тага пачамым кушко наҥгаяш шонет?"], "p": 59}, {"t": "text", "c": ["Тудо, шып лийын, шоналтыш, вара каласыш:"], "p": 60}, {"t": "text", "c": ["— Пешак сай — мылам яшлыкым пуышыч: тага пача йӱдым тушто малаш тӱҥалеш."], "p": 61}, {"t": "text", "c": ["— Туге улде.", "А тый шкендым сайын кучет гын, кечывалым йолыштен шогалташ эше кандырам пуэм. Да вӱраҥтоям."], "p": 63}, {"t": "text", "c": ["Изи принц саҥгажым куптыртыш:"], "p": 64}, {"t": "text", "c": ["— Йолышташ?", "Молан?"], "p": 65}, {"t": "text", "c": ["— Тудым йолыштен от шогалте гын, иктаж-кушко кая да йомын кертеш."], "p": 66}, {"t": "text", "c": ["Тидлан мыйын у тосем веселан воштыл колтыш:"], "p": 67}, {"t": "text", "c": ["— Да кушко тудо каяже?"], "p": 68}, {"t": "text", "c": ["— А кӧ пала тудым?", "Кушко шинчаже онча, тушко — эре туран, туран."], "p": 69}, {"t": "text", "c": ["Тунам Изи принц шот-рат денак каласыш:"], "p": 70}]}