{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "ІV", "p": 71}, {"t": "text", "c": ["— Тиде нимат огыл. Мыйын тушто вер шагал. Да шӱлыкаҥын ешарыш:"], "p": 72}, {"t": "text", "c": ["— Эре туран-туран каен, мӱндыркыжак от шу…"], "p": 73}, {"t": "text", "c": ["Тыге мый эше ик кӱлешаным пален нальым: тудын шочмо планетыже пӧрт кугытан веле!"], "p": 74}, {"t": "text", "c": ["Такшым тиде мыйым чотшак ыш ӧрыктаре.", "Мый паленам: Мланде, Юпитер, Марс, Венера гай кугу планете-влак деч посна эше шӱдӧ дене вес планете-влак улыт, нунын коклаште тугай изиат лиедат — нуным эсогыл телескоп денат ужаш ок лий.", "Астроном, тыгай изи планетым мумекше, тудлан лӱмым огыл, а номерым веле пуа.", "Мутлан, астероид 3251."], "p": 75}, {"t": "text", "c": ["Изи принц «астероид В-612» маналтше изи планете гыч чоҥештен толын манын шонаш мыйын кугу амал уло.", "Тиде астероидым ик турко астроном телескоп дене ик гана веле, 1909 ийыште, ужын."], "p": 76}, {"t": "text", "c": ["Астроном тунам шке чапле мумашыж нерген Тӱнямбал астрономий конгрессыште каласкален.", "Но тудлан иктат ӱшанен огыл, амалже икте лийын — тудо туркыла чиен улмаш.", "Мом манат нине кугыеҥ-влакым!"], "p": 77}, {"t": "text", "c": ["В-612 астероидын пиалешыже, турко султан шке калыкшылан, колымаш дене лӱдыктен, Европылан келшыше вургемым чиен кошташ кӱштен. 1920 ийыште саде астроном шке почмашыж нерген эше ик гана каласкален. Ты гана тудо пытартыш модо почеш чиен улмаш, — да тудын ойлымыжлан чылан ӱшаненыт."], "p": 78}, {"t": "text", "c": ["Кугыеҥ-влак верч гына мый тыланда В-612 астероид нерген тыге луйыкын каласкалышым да эсогыл тудын номержымат палдарышым.", "Кугыеҥ-влак цифрым путырак йӧратат.", "Мутлан, у йолташет лекме нерген нунылан ойлаш тӱҥалат гын, нуно эн тӱҥжӧ нерген нигунамат огыт йод.", "Нигунам тыге огыт ман: «Могайрак тудын йӱкшӧ?", "Могай модыш дене модаш йӧрата?", "Лывым поктен куржталеш мо?» Нуно йодыштыт: «Тудо мыняр ияш?"], "p": 79}, {"t": "text", "c": ["Мыняр иза-шольыжо уло?", "Кап нелытше могайрак?", "Ачаже мыняр ыштен налеш?»", "Да тылеч вара шонат, пуйто айдеме нерген чыла пален налыныт.", "Кугыеҥ-влаклан «Мый чалка тӱсан кермыч дене чоҥымо мотор пӧртым ужынам, тӧрзалаштыже герань пеледыш уло, а леведыш ӱмбалныже — кӧгӧрчен-влак» манат гын, нуно тыгай пӧртым шинча ончылнышт нигузе сӱретлен огыт керт.", "Нунылан тыге каласаш кӱлеш: «Мый шӱдӧ тӱжем франкым шогышо пӧртым ужынам», да тунам нуно кычкыралыт: «Могай мотор пӧрт!»", "Лач тыгак нунылан каласыман: «Изи принц чынжымак лийын манмым теве мо раш ӱшандара: тудо пешак, путыракат сай улмаш, воштылаш йӧратен, да тудо тага пачам пеленже кучаш шонен.", "А кӧ тага пачам пеленже кучаш шона, тыгай еҥ чынжымак уло», — кугыеҥ-влаклан тыге каласет гын, нуно вачыштым туртыктат да ӱмбакет ораде ньога ӱмбак ончалмыла ончалыт.", "Но нунылан тыге каласет гын: «Тудо В-612 маналтше астероид гыч чоҥештен толын», — тиде нуным ӱшандара, да нуно тыйым тӱрлӧ йодыш дене витараш огыт тӱҥал."], "p": 80}, {"t": "text", "c": ["Теве тыгай калык улыт кугыеҥ-влак.", "Нунылан сыраш ок кӱл.", "Йоча-влак кугыеҥ-влакым воштылалынрак гына ончалшаш улыт."], "p": 81}, {"t": "text", "c": ["Но ме, илышым умылышыжо-влак, конешне, тӱрлӧ номерым да цифрым воштылына гына!"], "p": 82}]}