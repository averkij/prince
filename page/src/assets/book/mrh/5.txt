{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "V", "p": 85}, {"t": "text", "c": ["Мый тиде каласкалымашем уло кумылын юзо йомак семын тӱҥал кертам ыле.", "Мый тыге тӱҥалнем ыле: «Илен улмаш Изи принц. Тудо шкеж деч изиш гына кугурак планетыште илен, да тудлан путыракат йолташ ситен огыл...»", "Илышым умылышо-влак вигак ужыт ыле: чыла тиде пешак чын. Но мыйын изирак книгамым тыглай оҥайлан гына лудышт манын ынем шоно.", "Шкемын изи йолташем нерген шоналтемат, шӱмем коржын ишалтеш, да тудын нерген каласкалаш мылам куштылго огыл.", "Шке тага пачаж дене пырля мыйым кудалтен кайымыжлан ынде куд идалыкат эртыш.", "Тудым мондаш огыл манын веле мый тудын нерген каласкалаш тӧчем.", "Вет йолташым мондет гын, тиде моткочак шӱлыкан паша.", "Кажне айдемынак йолташыже уке.", "А мый цифр деч молым оҥайлан шотлышо кугыеҥ-влак семын лияш лӱдам."], "p": 85}, {"t": "text", "c": ["Садланак эше ик изи яшлык чиям да тӱрлӧ тӱсан карандаш-влакым наледышым.", "Мыйын ийготыштем уэш сӱретлаш тӱҥалаш куштылго сомылак огыл. Вет ӱмырыштемжат мый удавым веле тӱжвач да кӧргыж гыч сӱретленам, да тунамжат мылам куд ий веле лийын!", "Конешне, мый пеш келыштарен сӱретлаш тыршаш тӱҥалам. Но мыйын сайын лектеш манын, ӱшанже шагал.", "Мутлан, ик портрет шотан лектеш, а весе йӧршешат келшен ок тол.", "Кап кӱкшыт денат тыгак: ик сӱретыште принцем утыждене кугу лектын, весыште — утыждене изи.", "Да эше мый сайынже ом шарне, тудын вургемже могай тӱсан ыле.", "Мый тыгат-тугат, кыдач-покшеч, толашен-толашен сӱретлаш тыршем. Пытартышлан, иктаж-могай эн кӱлешан ойыртем шотышто йоҥылыш лийын кертам.", "Но те нелеш ида нал.", "Мыйын йолташем мылам нигунам нимомат умылтарен огыл.", "Ала тудо тыге шонен: мыят тудын гаяк улам.", "Но мый, чаманен ойлем, яшлык пырдыж вошт тага пачам ужын ом мошто.", "Очыни, изиш кугыеҥ шотышто улам. Очыни, шоҥгемаш тӱҥалынам."], "p": 86}, {"t": "text", "c": ["Кажне кечын мый тудын шке планетыж нерген, тудым кудалтен кайымыже да тӱрлӧ вере ужын коштмыж нерген мом-гынат уым пален наледенам.", "Чыла тидын нерген мут толмашеш изин-изин палдарен.", "Тыге кумшо кечылан мый баобаб дене лийше йӧнысыр паша нерген пален нальым."], "p": 88}, {"t": "text", "c": ["Тидыжат тага пачалан кӧрак лекте. Тыге чучеш ыле: Изи принц ала-мо нерген кокытеланен шонкала. Тудо йодо: — Каласе, вет чын: тага пача вондерым кочкеш?"], "p": 90}, {"t": "text", "c": ["— Туге, чын."], "p": 91}, {"t": "text", "c": ["— Моткоч сай!"], "p": 92}, {"t": "text", "c": ["Мый шым умыло, тага пачан вондерым кочмыжо молан тынар кӱлешан лийын? Но Изи принц ешарыш: — Тугеже, тудо баобабымат кочкеш?"], "p": 94}, {"t": "text", "c": ["Мый тӧрлатышым: баобаб — вондер огыл, а пеш кугу пушеҥге, кӱкшытшӧ чаҥ сакыме оралте гай лиеш, да, тудо, Изи принц, тичмаш кӱтӱ наре слон-влакым конден шогалта гынат, нуно ик баобабымат кочкын пытарен огыт сеҥе."], "p": 95}, {"t": "text", "c": ["Слон нерген колмек, Изи принц воштыл колтыш:"], "p": 96}, {"t": "text", "c": ["— Нуным икте-весе ӱмбак шогалтылаш перна ыле…", "А вара шоналтенрак мане:"], "p": 97}, {"t": "text", "c": ["— Баобаб ондакше, кушкын шумешкыже, моткоч изи лиеш."], "p": 98}, {"t": "text", "c": ["— Тидыже чын.", "Но молан тыйын тага пачатлан изи баобабым кочман?"], "p": 99}, {"t": "text", "c": ["— А кузе уке гын! — кычкырал колтыш тудо, пуйто мут чылалан палыме тыглай наста шотышто тарванен."], "p": 100}, {"t": "text", "c": ["Кузежым-можым пален налаш мылам чотак вуем пудыратылаш логале."], "p": 101}, {"t": "text", "c": ["Изи принцын планетыштыжат, моло тӱрлӧ планетысе гаяк, пайдале да осал шудо кушкеш.", "Тугеже тушто сай, пайдале шудо нӧшмӧ да уда, шӱкшак шудо нӧшмӧ улыт.", "Но вет нӧшмӧ-влак пеш тыгыде улыт. Нуно мландыште келгыште, иктажшын кынелаш шоналтымешкыже, малат.", "Тунам нӧшмӧ озымым колта; озым вийлана да кече дек шуйнаш тӱҥалеш, эн ондак тудо моткоч шыма да нигӧланат осалым ок ыште.", "Тиде ончыкыжым редис але роза пеледыш лийшаш озым гын, тек таза кушкеш.", "Но иктаж-могай шӱкшак шудо гын, тидым пален налмек, тудым вигак вожгеак кӱрлын лукман.", "Шижалтеш, Изи принцын планетыштыже шучко, зияным кондышо нӧшмӧ уло… тиде баобаб нӧшмӧ."], "p": 102}, {"t": "text", "c": ["Планетысе рок туддене пӱтынек аярлалтын.", "Баобабым жапыштыже пален от нал гын, вара нимо семынат от эрне.", "Тудо планетым тӱрыснек авалта. Шке вожлаж дене вошт шӱткален пытара.", "Планете изи, а баобаб шуко гын, нуно планетым лапчыкын кӱрышт кышкат."], "p": 103}, {"t": "text", "c": ["— Ик тыгай пеш чоткыдо шот уло, — мане варарак мылам Изи принц.", "— Эрдене кынельыч, кидетым-шӱргетым мушкыч, шкендычым ратыш кондышыч — тунамак планететым ратыш кондо.", "Роза деч ончал ойыраш лиймеке, баобабым кажне кечын сомылашак кӱлеш: нӧргӧ лектышнерышт нунын чыланыштын икгайракак улыт.", "Тиде пеш йокрок паша, но йӧршешат неле огыл."], "p": 104}]}