{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "VІ", "p": 105}, {"t": "text", "c": ["Икана тудо мылам утларак тыршаш темлыш да тыгай сӱретым сӱретлен пуаш йодо: тек мемнан йоча-влакат тидым сайын умылен налыт."], "p": 105}, {"t": "text", "c": ["— Нунылан иктаж-гана тӱрлӧ вере ужын кошташ логалеш гын, — мане тудо, — тиде кӱлеш лиеш. Южо паша изишак вучалтенат сеҥа, удаже ок лий.", "Но баобаб-шамычлан кушкашышт эрыкым пуэт гын, ойго деч от шыл.", "Мый ик планетым палем ыле, тушто йолко еҥ илыш.", "Тудо жапыштыже кум вондым куклен огыл…", "Изи принц мылам чылажымат мут дене луйык ойлен пуыш, да мый тиде планетым сӱретлышым.", "Мый еҥ-влаклан йӧршешат туныктен ойлаш ом йӧрате. Но шагалынже палат, баобаб деч могай лӱдыкшӧ лектеш, а астероидыш логалше кажне еҥат пеш кугу лӱдыкшыш перна — теве молан мый эреак шкем кидыште кучымо деч ты гана шӧрлем. «Йоча-влак! — ойлем мый. — Баобаб деч шекланыза!»", "Йолташем-влакын воктенышт шукертак улшо лӱдыкшӧ деч мый нуным шижтарынем, а нуно тыгай лӱдыкшӧ нерген огытат пале, вет мыят ондак пален омыл.", "Теве молан мый тиде сӱретым чот тыршен сӱретлышым, да пашалан кучылтмо жапем йӧршешат ом чамане.", "Ала те йоднеда: молан ты изирак книгаште баобабым сӱретлыман тиде сӱрет гай моло кугу сӱрет уке?", "Вашмут пеш тыглай: мый тыршенам, но мыйын нимат ыш лек.", "А баобаб-влакым сӱретлыме годым мыйым тыгай шонымаш кумылаҥден: тиде пеш чот кӱлешан да шуйкалаш лийдыме сомыл."], "p": 106}, {"t": "text", "c": ["О Изи принц! Эркын-эркын мый умылышым: тыйын илышет чот ойган да йокрокын эртыше лийын.", "Кужу жап тыйым ик сомыл гына семален: кастене кече шичмым ончаш йӧратенат.", "Тидын нерген нылымше кечын эрдене тый шкеак каласышыч:"], "p": 108}, {"t": "text", "c": ["— А мый моткочак кастене кече шичмым ончаш йӧратем.", "Айда каена да ончалына, кузерак кече шинчеш."], "p": 109}, {"t": "text", "c": ["— Ну, вучалташ перна."], "p": 110}, {"t": "text", "c": ["— Мом вучалташ?"], "p": 111}, {"t": "text", "c": ["— Кече шичмым вучалташ."], "p": 112}, {"t": "text", "c": ["Ончычшо тый пешак ӧрыч, а вара шкендычым воштылальыч да маньыч:"], "p": 113}, {"t": "text", "c": ["— Мылам эре тыге чучеш, пуйто мый мӧҥгыштем улам!"], "p": 114}, {"t": "text", "c": ["А вет чынжымак. Чылан палатыс: Америкыште тура кечывал годым Францийыште кече шинчашат тӱҥалеш."], "p": 115}]}