{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "VІІ", "p": 118}, {"t": "text", "c": ["Кеч ик минутлан Францийыш логалаш лиеш ыле гын, кече шичмымат йӧратен ончалаш лиеш ыле.", "Чаманаш перна, Франций марте тора, моткочак тора.", "А тылат шке планетыштет пӱкеным веле икмыняр ошкыллан ӧрдыжкырак кораҥдаш кӱлын.", "Да, кумылет лекме годым, кас шичме каваш чарныде онченат, онченат…", "— Икана ик кечыште кече шичмым мый нылле кум гана ужынам! Изиш лиймек, тый ешарышыч: — Палет… моткоч шӱлыкан улмо годым кече шичмым ончаш сай.", "— Тугеже кече шичмым нылле кум гана ужмет годым тый пеш чот шӱлыкан лийынат?"], "p": 118}, {"t": "text", "c": ["Изи принц нимомат вашештен огыл."], "p": 119}, {"t": "text", "c": ["Визымше кечылан, адакат тага пачалан кӧра, мый Изи принцын секретшым пален нальым.", "Тудо кенета, ончылгоч мутым лукде, йодо, пуйто тидын нерген шуко шып шонкалымыж деч вара умылен налын:"], "p": 121}, {"t": "text", "c": ["— Тага пача вондерым кочкеш гын, пеледышымат кочкеш?"], "p": 122}, {"t": "text", "c": ["— Тудо мо логалеш, тудым кочкеш."], "p": 123}, {"t": "text", "c": ["— Эсогыл шуркалыше иман пеледышымат?"], "p": 124}, {"t": "text", "c": ["— Туге, шуркалыше иманымат."], "p": 125}, {"t": "text", "c": ["— Тугеже шуркалыше имыже молан кӱлеш?"], "p": 126}, {"t": "text", "c": ["Тидым мый пален омыл.", "Пашам пеш шуко ыле: моторышто ик болт ишалт шинчынат, тудым рончаш пеш тӧчем."], "p": 127}, {"t": "text", "c": ["Чонемлан сай огыл ыле, паша чот томам, вӱд кодынат огыл, манаш лиеш, да мый лӱдаш тӱҥальым: ӧкымеш шичмем вет начарын мучашлалт кертеш."], "p": 128}, {"t": "text", "c": ["— Имыже молан кӱлеш?"], "p": 129}, {"t": "text", "c": ["Иктаж йодышым пуымекше, Изи принц, вашмутым колмешкыже, нигунамат чакнен огыл.", "Мыйым гын ишалт шичше болт шыдештарен, да мый чокым вашештышым:"], "p": 130}, {"t": "text", "c": ["— Пеледышлан име нимоланат ок кӱл, имым тудо осал улмыжлан кӧра луктеш."], "p": 131}, {"t": "text", "c": ["— Теве кузе!"], "p": 132}, {"t": "text", "c": ["Тымык лие. Вара тудо сырыме гай каласыш:"], "p": 133}, {"t": "text", "c": ["— Мый тылат ом ӱшане!", "Пеледыш-влак вийдыме улыт. Да тыматле.", "Сандене нуно лӱддымырак лияш тӧчат. Нуно тыге шонат — шуркалыше имышт уло гын, тугеже нунын деч чыланат лӱдыт…", "Мый шым вашеште.", "Тудо гутлаште семынем тыге шонкален шогем ыле: «Тиде болт кызытат ок рончалт гын, чӧгыт дене туге перем — тек шырпын шалана».", "Шонкалымемым Изи принц адакат кӱрльӧ:"], "p": 134}, {"t": "text", "c": ["— А тый тыге шонет мо: пеледыш-влак…", "— Да уке, уке!", "Нимат мый ом шоно!", "Мо эн ончыч ушышкем тольо, тудым веле тылат луктын ойлышым.", "Ужат вет: мыйым пеш чот кӱлешан паша авалтен."], "p": 135}, {"t": "text", "c": ["Тудо мыйым чот ӧрын ончале:"], "p": 136}, {"t": "text", "c": ["— Чот кӱлешан паша?!"], "p": 137}, {"t": "text", "c": ["Тудо ӱмбакем онча да онча: мый, кӱртнеш шӱрымӧ ӱй дене лапаялт пытенам, кидыш чӧгытым кучен, тудлан умылаш лийдыме, моткочак шакшын койшо наста ӱмбак кумык лийын шогылтам."], "p": 138}, {"t": "text", "c": ["— Тый моло кугыеҥ-влак семынак кутырет! — мане тудо."], "p": 139}, {"t": "text", "c": ["Мылам намыс лийын колтыш.", "А тудо чаманыде ешарыш:"], "p": 140}, {"t": "text", "c": ["— Тый чыла лугет… нимомат от умыло! Тудо чотак сырен кудалтыш. Вуйжым рӱзалтыш, да мардеж тудын шӧртньӧ тӱсан ӱпшым ловыкаҥдыш."], "p": 142}, {"t": "text", "c": ["— Мый ик планетым палем, тушто какар чуриян ик тыгай господин ила.", "Тудо ӱмыржӧ мучкат ик пеледышымат ӱпшыч ончен огыл.", "Ик ганат шӱдырым ончалын огыл.", "Нигунамат нигӧмат йӧратен огыл. Нигунамат нимомат ыштен огыл. Тудын ик пашаже: цифр-влакым ушкален шинчаш.", "Эр тӱҥалын, кас марте иктымак тӱя: «Мый чот шотан еҥ улам!", "Мый чот шотан еҥ улам!» — чылт тыйын семынетак. Да кугешнымыж дене овара, шонет.", "А чынже дене тудо айдеме огыл. Тудо поҥго."], "p": 144}, {"t": "text", "c": ["— Мо?"], "p": 145}, {"t": "text", "c": ["— Поҥго!"], "p": 146}, {"t": "text", "c": ["Шыдешкымыж дене Изи принц эсогыл ошем кайыш."], "p": 147}, {"t": "text", "c": ["— Пеледышлаште шуркалыше име-влак миллион ий дене кушкыт. Да миллион ий дене тага пача-влак садак пеледышым кочкыт.", "Тугеже тиде тунарак шотдымо паша мо — умылаш: шуркалыше име деч нимогай пайдат уке гын, молан нуно нине имыжым тынар чот кушташ толашат?", "Тага пача ден пеледыш-влакын ваш кучедалмышт нимынярат кӱлешан огыл мо?", "Тиде вара какар шӱрган коя господинын арифметикыж дечат кӱлдымашан да шотдымо мо?", "А мый, мутлан, тӱнямбалне икте гына улшо пеледышым палем лийже; тудо мыйын планетыштем веле кушкеш, весе тыгай тетла нигуштат уке, а изи тага пача ик мотор эрдене тудым налеш да кочкын колта, да тыгодым огешат пале, мом тудо тиддене ыштылын? Чыла тиде, тыйын шонымаште, кӱлдымаш? Тудо чот чеверген. Вара адак ойлаш тӱҥале:"], "p": 149}]}