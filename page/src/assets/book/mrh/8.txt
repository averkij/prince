{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "VІІІ", "p": 151}, {"t": "text", "c": ["— Ятыр миллион шӱдыр коклаште тетла нигуштат шочдымо, икте гына улшо пеледышым йӧратет гын, тиде ситен пытен: кавашке ончет да шкендым пиалан семын шижат.", "Да шкаланет ойлет: «Ала-кушто тушто мыйын пеледышем ила…»", "А тага пача тудым кочкын колта гын, тидыже вет чыла шӱдырынат иканаште йӧрен колтымышт дене иктакыс!", "Тидыже, тыйын шонымаште, кӱлдымаш мо?!"], "p": 151}, {"t": "text", "c": ["Тудо тетла кутырен ыш керт. Вучыдымын шортын колтыш.", "Кече рӱмбалгыш.", "Мый пашамым кудалтышым.", "Мылам саде шыдештарыше болт да чӧгытем, йӱмӧ шумашем да, лиеш гын, колымашат — чылажат воштылтышын чучо.", "Шӱдыр валне, планетыште — Мланде лӱман мыйын планетыштем — Изи принц шортын, да тудым шыматаш кӱлын.", "Мый тудым кидышкем нальым да лӱҥгыкташ тӱҥальым. Тудлан ойлем: «Йӧратыме пеледышетлан нимогай лӱдыкшӧ уке…", "Мый тыйын тага пачатлан умша авыртышым сӱретлен пуэм… Пеледышетым сӱретлыме кӱртньӧ дене вӱдылам… Мый...»", "Мом ойлымемым шкежат сайын умылен омыл. Шкемым шке моткоч тӧмыресын да кӧтыремын шижынам.", "Тӱвыт пален омыл: тудо колжо манын, кузе ӱжаш, мый дечем мучыштен кайыше чонжым кузе поктен шуаш…", "Вет тудо тунар умылаш лийдыме да пален налдыме — шинчавӱдан тиде эл."], "p": 152}, {"t": "text", "c": ["Тиде пеледыш нерген мый лишыл жапыште сайынрак пален нальым.", "Изи принцын планетыштыже тыглай, нимо денат ойыртемалтдыме пеледыш-влак кушкыныт — нунын лышташышт шагал лийын, верымат шагал айленыт да нигӧмат тургыжландарен огытыл.", "Эрдене нуно шудо лоҥгаште почылтыныт да кас велеш лывыжгеныт.", "А тиде кушкыл икана ала-кушеч толын лекше нӧшмӧ гыч шытен, да Изи принц пудырго гай изи ты кушкылнер деч шинчажымат кораҥден огыл — тудо моло кушкыл але шудо гай лийын огыл.", "Кенета баобабын иктаж-могай у ойыртемже?", "Но изи вондо кӱшкӧ шуйналтмыжым писын чарнен да пеледыш чумырка лийын шогалын.", "Изи принц тыгай кугу пеледыш чумыркам але нигунамат ужын огыл, тудлан туге чучын, пуйто ала-мом ӧрыктарышым ужеш. А палыдыме уна эше шке ужар кыдежыштыже шылын, эре ямдылалтын, эре шкенжым сӧрастарен. Шкаланже тӱрлӧ тӱсым шекланен ойыркален.", "Поче-поче пеледыш лышташлам шкаланже вискален, эркын гына вургемжым сылнештарен."], "p": 154}, {"t": "text", "c": ["Тудо ош тӱняшке иктаж-могай мак пеледыш семын туржалт пытыше толаш келшен огыл. Тудо чыла моторлыкшо дене волгалташ шонен.", "Туге, тиде пеледыш моткоч койышланыше лийын!", "Йышт ямдылалтмашыже ик кече веле огыл шуйнен.", "Да ик эрдене, кече лектын шумеке вигак, пеледыш лышташ-влак почылтыч."], "p": 155}, {"t": "text", "c": ["Тиде татым вашлияш тынар шуко вийым пыштыше мотор пеледыш, уэштын, пелештыш:"], "p": 156}, {"t": "text", "c": ["— Ах, мый пыкше-пыкше кынельым… Нелеш ида нал… Ӱпемат эше чыла шала…", "Изи принц ӧрын куанымыжым шылтен кертын огыл: — Могай те мотор улыда!"], "p": 158}, {"t": "text", "c": ["— Чынак мо? — тыматле йӱк шоктен.", "— Палемдаш йодам: мый кече дене пырля шочынам."], "p": 159}, {"t": "text", "c": ["Изи принц, мутат уке, умылен: ӧрыктарыше мотор унан тыматле койышыжо утыжденак огыл, но тудо моткоч сӧрал лийын — ончалат да шӱлышет йомеш! А тудо ты жапыште пелештыш: — Шонымаштем, эр кочкышым ышташ жап. Поро лийза, мылам тӱткышдам ойырыза…", "Изи принц чот аптыраныш, лейкым кычал кондыш да пеледышыш памаш вӱдым шавалтыш."], "p": 162}, {"t": "text", "c": ["Вашке пале лие: моторет эше кугешнылаш да ӧпкелаш йӧратыше улмаш, сандене Изи принц туддене ялт ярнен пытыш.", "Мотор пеледышын шуркалыше ныл имыже лийын, да икана тудо ньогалан каласыш:"], "p": 163}, {"t": "text", "c": ["— Кеч тигр толжо, мый тудын кӱчшӧ деч ом лӱд!"], "p": 164}, {"t": "text", "c": ["— Мыйын планетыштым тигр-влак огыт иле, — мане Изи принц. — Да эше, тигр шудым ок коч."], "p": 165}, {"t": "text", "c": ["— Мый шудо омыл, — ӧпкелалт колтыш пеледыш."], "p": 166}, {"t": "text", "c": ["— Нелеш ида нал…", "— Уке, мый тигр деч ом лӱд, но шиялтарыше мардеж деч моткоч лӱдам.", "Тендан иктаж авыртышда уке?"], "p": 167}, {"t": "text", "c": ["«Кушкыл, а пуалше мардеж деч лӱдеш… тиде умылаш лийдыме… — шоналтыш Изи принц. — Ты пеледышын койышыжо моткоч неле»."], "p": 168}, {"t": "text", "c": ["— Кас шумеке, мыйым калпак дене леведса.", "Тендан тыште путырак йӱштӧ.", "Пешак каньысыр планете.", "Тушто, кушеч мый толынам…", "Тудо ойлен ыш шукто.", "Вет тышке эше нӧшмӧ пырче улмыж годымак толын лектын.", "Вес моло тӱня нерген тудо паленжат кертын огыл.", "Тыйым яндар вӱдыш лукташ куштылго годым ондалкалаш ок шого шол! Моторет акмук лие, вара ик-кок гана кокыралтыш — тек Изи принц шижеш: ончылныжо тудо титакан:"], "p": 169}, {"t": "text", "c": ["— Авыртыш кушто?"], "p": 170}, {"t": "text", "c": ["— Мый кондаш кайынем ыле, но тендам мучаш марте колыштде ом кертыс!"], "p": 171}, {"t": "text", "c": ["Тунам тудо эше виянрак кокыралтыш: тек ньогам намысше изиш орландара!"], "p": 172}, {"t": "text", "c": ["Изи принц мотор пеледышым йӧратен шындыш да тудын чыла йодмыжым шуктен шогаш келшыш гынат, вашке чоныштыжо кокытеланымаш шочо.", "Яра шомак тудын шӱмышкыжак логалын, сандене шкаланже тудо моткоч пиалдымын чучын."], "p": 173}]}