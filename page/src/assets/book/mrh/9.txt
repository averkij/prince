{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "ІX", "p": 174}, {"t": "text", "c": ["— Арам мый тудым колыштынам, — икана мылам чонжым почо. — Пеледышын мом ойлыштмыжым нигунамат колыштмо ок кӱл.", "Тудын ӱмбакше тыглай ончаш да тамле пушыж дене шӱлаш гына кӱлеш.", "Мыйын саде пеледышем шке тамле ӱпшыж дене уло планетем темен, а мый тудлан куанен моштен омыл. Тигр кӱч нерген саде ойлыштмашат… Тудо мыйын шӱмем тарватышаш ыле, а мый сырен веле кудалтенам…", "Да эше тудо каласыш:"], "p": 174}, {"t": "text", "c": ["— Нимат мый тунам умылен омыл!", "Шомак почеш огыл, пашаж почеш аклаш кӱлеш ыле.", "Тудо мылам шке тамле ӱпшыжым пӧлеклен, мыйын илышемым ӱжарала волгалтарен.", "Мый шылын куржшаш омыл ыле.", "Тудын чаманымашым лукшо шояже да чояже шеҥгелне мый ныжылге чоным ужшаш улам ыле.", "Пеледыш-влак тугай шала улыт!", "Но мый моткоч нӧргӧ лийынам, мый эше йӧратен моштен омыл."], "p": 175}, {"t": "text", "c": ["Кузе мый умылышым, тудо шокшо велыш чоҥештылше кайык-влак дене пырля ужын кошташ шонен пыштен.", "Пытартыш эрдене тудо шке планетыжым молгунамсе деч тыршенрак йытыраяш лийын.", "Тулым пӱргышӧ вулкан-влакым луйык эрыктен.", "Тудын тушто кок вулкан тул дене шӱлен.", "Ӱмбаланышт эр еда кочкышым ырыкташ пеш йӧнан улмаш.", "Тылеч посна эше ик йӧрышӧ вулканже лийын.", "Но, каласыш тудо, илышыште ала-моат лийын сеҥа! Сандене йӧрышӧ вулканымат тудо эрыктен налын.", "Вулканым сайын йытырает гын, тудо икшырымын да эркын йӱла, нимогай тулым ок пӱргӧ.", "Вулканын пӱргымыжӧ — коҥга тӱньыкысӧ шӱч ылыжме дене тӱҥалше пожар дене икте. Конешне, ме, мландыште илыше еҥ-влак, пеш изи улына, сандене мландысе вулкан-влакым йытыраен она сеҥе.", "Теве молан нуно тынар эҥгекым кондат."], "p": 177}, {"t": "text", "c": ["Пытартыш баобаб кушкылнерымат Изи принц чаманен кӱрлын лукто.", "Тышке тудо тетла ом пӧртыл манын шоныш. Но тунемме паша тиде эрдене тудлан ойлен моштыдымо куаным кондыш.", "А сылне пеледышыш пытартыш гана вӱдым шавымыже да калпак дене леведаш тӱҥалмыж годым эсогыл шортын колтымыжат шуо."], "p": 178}, {"t": "text", "c": ["— Чеверын кодса, — каласыш тудо. Мотор пеледыш ыш вашеште."], "p": 180}, {"t": "text", "c": ["— Чеверын кодса, — уэш мане Изи принц."], "p": 181}, {"t": "text", "c": ["Мотор пеледыш кокыралтыш. Но кылмыме дене огыл."], "p": 182}, {"t": "text", "c": ["— Мый ораде лийынам, — вашештыш вара.", "— Проститле мыйым. Пиалан лияшет пӱрыжӧ."], "p": 183}, {"t": "text", "c": ["Да ик ӧпке шомакымат ыш каласе. Изи принц пешакак ӧрӧ.", "Янда калпакым кидыштыже кучен, тудо мом ышташат ӧрын шоген: тиде тыматле ныжылгылык кушеч лектын?"], "p": 184}, {"t": "text", "c": ["— Да, да, мый тыйым йӧратем, — кольо тудо. — Тый тидым пален отыл гын, тыште мыйын титакем.", "Но тиде чот кӱлешанжат огыл."], "p": 185}, {"t": "text", "c": ["Вет тыйжат мыйын семынемак ораде лийынат.", "Пиалан лияш тырше…", "Калпакым ӧрдыжкӧ пыште, мылам тудо тетла ок кӱл."], "p": 186}, {"t": "text", "c": ["— Но вет мардеж…", "— Мый тунаржак кылмен омыл…", "Йӱд юалге тазалыкемлан пайдале веле лиеш.", "Вет мый пеледыш улам."], "p": 187}]}