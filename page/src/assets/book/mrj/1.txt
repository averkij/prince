{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "І", "p": 3}, {"t": "text", "c": ["Куд иӓш ылмем годым, «Лачок гишӓн шайыштмашвлӓ» книгӓштӹ, кышты тӹкӓлдӹмӹ шӹргӹвлӓ гишӓн сирӓлтӹн, икӓнӓ ӧрӹктӓрӹшӹ картинӹм ужын колтышым: кого кӹшкӹ — удав — хир йӓнӹм (зверьӹм) нелӹн.", "Теве тенге тидӹм рисуйымы ылын."], "p": 3}, {"t": "text", "c": ["Книгӓштӹ попалтын: «Удав ӹшке качкышлыкшым роалтымыкыжы, цилӓ хӓлӓ тӹдӹм нелеш, пырдеок. Тидӹ паштек тӹдӹ ижӹ тӓрвӓнен ак керд дӓ, мӹшкӹржӹ шылымеш, пел и доно амала». Тӹнӓмшен мӹнь джунгливлӓштӹшӹ приключенивлӓ гишӓн шукы шанен каштынам дӓ вара цӹреӓн карандаш доно пӹтӓришӹ картинем рисуенӓм. Теве мӹньӹн икшӹ номерӓн рисункем. Тӹдӹ техеньӹ ылын:"], "p": 6}, {"t": "text", "c": ["Мӹнь шедеврем коговлӓлӓн анжыктенӓм дӓ тӹдӹ нӹнӹм лӱдӹктӓрӓ ма, манын ядынам."], "p": 8}, {"t": "text", "c": ["— Малын шляпӓ лӱдӹктӓрӹшӓшлык? — нӹнӹ мӹлӓм вӓшештевӹ."], "p": 9}, {"t": "text", "c": ["А тидӹ воксеок шляпӓ ылде.", "Тидӹ слоным нелӹн колтышы удав ылын.", "Тӹнӓм, коговлӓ ынгылен кердӹштӹ манын, мӹнь удавым кӧргӹжӹ гӹц рисуен пуэнӓм. Нӹнӹлӓн вет соок цилӓ ынгылдараш келеш.", "Мӹньӹн кокшы номерӓн рисункем техеньӹ ылын:"], "p": 10}, {"t": "text", "c": ["Коговлӓ мӹлӓм кӹшкӹвлӓм вӹлецӹн ӓль кӧргӹ гӹцӹн рисуяш цӓрнӓш шӱдевӹ дӓ шукырак географи, истори, шот дӓ йӹлмӹ доно интересуялташ кӓнгӓшӹм пуэвӹ.", "Тенгелӓ куд иӓш ылмем годым, мӹньӹн лӹмлӹ артньыкын карьерем кӹрӹлтӹн. Мӹньӹн икшӹ дӓ кокшы номерӓн рисункывлӓэм доно келшӹделытат, кымылемӓт вален.", "Коговлӓ нигынамат нимат ӹшке вуя ак ынгылеп, а тетявлӓ эчеӓт дӓ эчеӓт нӹнӹлӓн цилӓ ынгылдарен нерат лит."], "p": 12}, {"t": "text", "c": ["Мӹлӓм вес пӓшӓм ӹшкӹлӓнем айыраш вӓрештӹ дӓ мӹнь лётчикеш тымень лӓктӹнӓм.", "Мӱлӓндӹ йӹр чонгештен лӓктӹнӓм, манаш лиэш.", "Дӓ географи, тӧрӹм келесӓш гӹнь, мӹлӓм пишок керӓл лин.", "Ик анжалтыш гӹцок мӹнь Китайым Аризона гӹц айырен моштенӓм.", "Йыдым моло корным ямдымыкы, тидӹ пиш керӓл."], "p": 13}]}