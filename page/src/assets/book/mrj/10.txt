{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "X", "p": 189}, {"t": "text", "c": ["— А кыце сакой шукшвлӓ, хир йӓнвлӓ?", "— Лӹпӹвлӓм ужнем гӹнь, мӹнь кок-кым шукшыжымок тырхышашлык ылам.", "Лӹпӹвлӓ техень цевер лит, сӓй. Нӹнӹ агыл гӹнь, кӱ мӹнь докем толаш тӹнгӓлеш?", "Тӹнь мӹндӹрнӹ лиӓт.", "А кого йӓнвлӓ гӹц мӹнь ам лӱд. Мӹньӹн имвлӓэм улы. Дӓ тӹдӹ хайзилӓнӹдеок нӹл имжӹм анжыкташ.", "Вара ушештӹш: — Жепӹм ит шыпш, тидӹм тырхаш нелӹ!", "Кеӓш шаненӓт гӹнь, ке!"], "p": 190}, {"t": "text", "c": ["Тӹдӹн Изи принцлӓн сӹнзӓвӹдшӹм анжыктымыжы шоде.", "Тидӹ пиш кӱкшӹ лӹмнерӓн пеледӹш ылын."], "p": 191}, {"t": "text", "c": ["Изи принцӹн планетӹжӹ астероидвлӓ 325, 326, 327, 328, 329 дӓ 330 лошты ылын."], "p": 192}, {"t": "text", "c": ["Седӹ, Изи принц пӹтӓри нӹнӹ вӹлӓн шагалаш шанен пиштен, мам-гӹнят тӹштӹ ӹштӓлӓлӓш дӓ мам-гӹнят тыменялӓш."], "p": 193}, {"t": "text", "c": ["Пӹтӓришӹ астероид вӹлнӹ кугижӓ ӹлен.", "Кугижӓ якшар цӹреӓн, пышкыды мижӓн кавашты гӹц ыргымы выргемӹм миэн, тӹдӹ пиш проста дӓ тӹнӓмок кӱкшӹ трон вӹлнӹ шӹнзен."], "p": 194}, {"t": "text", "c": ["— А!"], "p": 195}, {"t": "text", "c": ["Теве мӹлӓм кымалшат лӓктӹн? — Изи принцӹм ужын, кугижӓ сӹгӹрӓл колтыш. — Кыце тӹдӹ мӹньӹм пӓлӹш, тӹдӹ вет мӹньӹм тишкевек нигынамат ужде!", "Кугижӓвлӓлӓн сӓндӓлӹк пиш простала каеш. Изи принц тидӹм пӓлӹде. Цилӓ эдемок нӹнӹлӓн кымалшашлык ылыт, нӹнӹ шанат."], "p": 196}, {"t": "text", "c": ["— Лишкемрӓк миэмӓ, яжоракын вӹкет анжалнем, — тӹдӹлӓн кугижӓ маньы, кыды кӱлӓн-гӹнят кугижӓ лин кердмӹжӹ доно пишок когоэшнен."], "p": 197}, {"t": "text", "c": ["Изи принц шӹнзӓш вӓрӹм тӹштӹ-тиштӹ анжальы, но планета вӹлнӹ йӹрӹм-йӹр кугижӓн цевер, пышкыды мижӓн кавашты мантижӹм шӓрен пиштӹмӹ ылын.", "Тӹдӹ шалгенок коды дӓ, седӹ, янгыленӓт, омешт колтыш."], "p": 198}, {"t": "text", "c": ["— Этикет семӹнь, кугижӓ анзылны омештӓш ак яры, — кугижӓ тӹдӹлӓн костан маньы.", "— Мӹнь шӱдем тӹлӓт тенге ӹштӓш агыл."], "p": 199}, {"t": "text", "c": ["— Мӹнь ӹшкӹмемӹм кычен шӹм тырхы, — воксе намысланен колтен, Изи принц вӓшештӹш.", "— Мӹнь корнышты шукы ылынам дӓ ик пӹрцӹк омымат амалыделам.", "— Тенге гӹнь, — тӹдӹлӓн кугижӓ маньы, — мӹнь тӹлӓт омештӓш шӱдем.", "Мӹнь таманяр и иктӹмӓт омештшӹм ужделам.", "Тидӹ мӹлӓм интересно ижӹ.", "Ну, тӹнгӓл!", "Мӹнь тӹлӓт тидӹм ӹштӓш шӱдем."], "p": 200}, {"t": "text", "c": ["— Мӹнь шеклӓнем... мӹнь ижӹ ам керд... — якшарген, Изи принц пелештӹш."], "p": 201}, {"t": "text", "c": ["— Хм! хм! — кугижӓ юкым пуш, — тенге гӹнь, мӹнь... мӹнь тӹлӓт шӱдем то омештӓш, то... Кугижӓ шаяжы лоэш куктаналты дӓ эчеӓт костанла кайы."], "p": 202}, {"t": "text", "c": ["Тӹдӹ шӱдӹмӹжӹм юк лыкдеок колыштыктынежӹ ылын.", "Кынам тӹдӹм колыштделыт, изишӓт тырхыде. Тӹдӹ абсолютный кугижӓ ылын.", "Но тенге гӹнят, тӹдӹ пиш пуры ылын, дӓ седӹндон, ма толкеш толеш, тӹдӹм веле ӹштӓш шӱден."], "p": 203}, {"t": "text", "c": ["«Мӹнь генералланем колшӹре кекӹш сӓрнӓлтӓш шӱдем гӹнь, — кугижӓ шӹренок попен, — дӓ тӹдӹ шӱдӹмем ӹштен ак керд гӹнь, тидӹ тӹдӹн вуйнаматшы агыл, а мӹньӹн самынем лиэш»."], "p": 204}, {"t": "text", "c": ["— Мӹлӓм шӹнзӓш лиэш? — шеклӓнӓлӹн, Изи принц яды."], "p": 205}, {"t": "text", "c": ["— Мӹнь тӹлӓт шӱдем: шӹц! — кугижӓ вӓшештӹш дӓ пышкыды каваштан мантижӹн ик мычашыжым рӧднӓн шыпшыльы."], "p": 206}, {"t": "text", "c": ["Но Изи принц ынгылыде. Планетӹжӹ изи веле ылын.", "Кӱ вӹлнӹ тиштӹ кугижӓлӓн кугижӓлӓнӓш?"], "p": 207}, {"t": "text", "c": ["— Кого кугижӓ, — тӹдӹ тӹнгӓльӹ, — ик ядмашым тӓлӓндӓ пуаш лиэш?", "— Мӹнь тӹлӓт шӱдем: яд! — талашен кугижӓ келесӹш."], "p": 208}, {"t": "text", "c": ["— Кого кугижӓ, кышты тӓ кугижӓлӓнедӓ?"], "p": 209}, {"t": "text", "c": ["— Цилӓ вӓре, — кугижӓ пишок простан вӓшештӹш."], "p": 210}, {"t": "text", "c": ["— Цилӓ вӓре?"], "p": 211}, {"t": "text", "c": ["Кугижӓ кидшӹ доно шӓрӓлтен, ӹшкӹмжӹн дӓ молы планетӹвлӓ дон шӹдӹрвлӓ вӹкӹ анжыктыш."], "p": 212}, {"t": "text", "c": ["— Цилӓ тидӹ вӹлнӹ? — Изи принц эчеӓт яды."], "p": 213}, {"t": "text", "c": ["— Цилӓ тидӹ вӹлнӹ, — кугижӓ вӓшештӹш."], "p": 214}, {"t": "text", "c": ["Седӹ, тӹдӹ лачокшымат кид лӹвӓлнӹжӹ цилӓ кычен дӓ тӹдӹлӓн нимахань цикӓт ылде."], "p": 215}, {"t": "text", "c": ["— А шӹдӹрвлӓжӹ тӓмдӓм колыштыт? — Изи принц яды."], "p": 216}, {"t": "text", "c": ["— Ӹне кыце, — кугижӓ маньы. — Шӹдӹрвлӓ тӧрӧк мам шӱдӹмӹм ӹштӓт.", "Мӹнь тырхенӓт ам керд, кынам ак колыштеп."], "p": 217}, {"t": "text", "c": ["Техень ви Изи принцӹм цӱдейӹктен. Тӹдӹлӓн тенге кугижӓлӓнӓшет ылнежӹ! Тӹнӓм тӹдӹ нӹллӹ нӹл гӓнӓ агыл, а шӹмлу кок гӓнӓ, ӓль шӱдӹ, ӓнят, кокшӱдӹ гӓнӓӓт ик суткашты пӧкенӹм тӓрвӓтӹдеок кечӹ шӹцмӹм ужын кердеш ыльы!", "Шуэн кодымы изи планетӹжӹм ӓшӹндӓрен, тӹдӹ изиш ойхырал колтыш дӓ патыррак лин, кугижӓ гӹц яды:"], "p": 218}, {"t": "text", "c": ["— Мӹнь кечӹ шӹцмӹм анжалнем ылнежӹ...", "Ӹштӹдӓ тидӹм, пуры лидӓ, Кечӹлӓн шӹнзӓш шӱдӹдӓ...", "— Мӹнь иктӓ-махань генераллан ик пеледӹш гӹц вес пеледӹшӹш лӹпӹлӓ чонгештӹлӓш, ӓль трагедим сирӓш, ӓль тангыжыштышы колшӹре кекӹш сӓрнӓлтӓш шӱдем гӹнь, дӓ генерал шӱдӹмем ӹштен ак керд гӹнь, тидӹ кӱн, тӹдӹн ӓль мӹньӹн, вуйнамат лиэш?"], "p": 219}, {"t": "text", "c": ["— Тӓмдӓн, кого кугижӓ, — Изи принц пингӹдӹн келесӹш."], "p": 220}, {"t": "text", "c": ["— Тенге. Мам эдем ӹштен кердеш, тидӹм пӹтӓри цилӓ гӹцок ядмыла — кугижӓ келесӹш.", "— Кӱн вижӹ улы, тӹдӹн пӹтӓриок шамжы лишӓшлык.", "Тӹнь ӹшке халыкланет тангыжыш шынгалташ шӱдет гӹнь, нӹнӹ революцим ӹштӓт.", "Мӹньӹн указвлӓэм шотан ылыт, седӹндон мӹнь нӹнӹн ӹштӹмӹм терген кердӓм."], "p": 221}, {"t": "text", "c": ["— А кыце кечӹ шӹцмӹжӹ? — Изи принц ӓшӹндӓрӹктӓльӹ: ик гӓнӓ пумы ядмашыжым тӹдӹ нигынамат мондыде."], "p": 222}, {"t": "text", "c": ["— Кечӹ шӹцмӹм тӹнь ужат лиэш.", "Мӹнь тидӹм ӹштӓш шӱдем.", "Но пӹтӓри мӹнь ярал условивлӓм вычалаш, седӹ, кугижӓн ышыжы тиштӹ и ылеш."], "p": 223}, {"t": "text", "c": ["— А кынам условивлӓжӹ ярал лит? — Изи принцӹн пӓлӹмӹжӹ шон ылын."], "p": 224}, {"t": "text", "c": ["— Хм, хм, — кого календарьыш анжалят, кугижӓ маньы, — тидӹ лиэш... тидӹ лиэш тагачы шӹм цӓш дӓ нӹллӹ минутын!"], "p": 225}, {"t": "text", "c": ["Изи принц омешт колтыш.", "Ӹжӓл.", "Тӹдӹлӓн кечӹ шӹцмӹжӹ тенге ситӹде."], "p": 226}, {"t": "text", "c": ["Тидӹ паштек тӹдӹлӓн йыкырикӓ лин колтыш. — Мӹньӹн тиштӹ уже нимахань пӓшӓэмӓт уке, — тӹдӹ кугижӓлӓн маньы."], "p": 227}, {"t": "text", "c": ["— Мӹнь кешӹм! — Ит ке, — колышташ эдем лӓкмӹ доно пишок келшен колтышы кугижӓэт тӹдӹм шагалтынежӹ ыльы, — ит ке, мӹнь тӹнь гӹцет министрӹм ӹштем."], "p": 228}, {"t": "text", "c": ["— Ман министрӹм?"], "p": 229}, {"t": "text", "c": ["— Ну, юстицин министрӹм."], "p": 230}, {"t": "text", "c": ["— Тиштӹ вет суяшыжат иктӓт уке!"], "p": 231}, {"t": "text", "c": ["— Кӱ пӓлӓ, — ваштарешӹжӹ кугижӓ келесӹш, — Мӹнь эче цилӓ кугижӓлӓнӹмӹ вӓрем анжен лӓкделам.", "Мӹнь пишок шонгы ылам, каретӹм шагалташ мӹньӹн вӓрем уке, а ялын каштын янгылем. — Но мӹнь уже анжал лӓктӹм! — пелештӹш принц, кыды планетӹн вес покажым эче ик гӓнӓ анжалаш манын, каклянальы. — Тӹштӓт иктӓт уке."], "p": 233}, {"t": "text", "c": ["— Тӹнӓм тӹнь ӹшке ӹшкӹметӹм суяш тӹнгӓлӓт — тӹдӹлӓн кугижӓ вӓшештӹш.", "— Тидӹ сек нелӹ.", "Ӹшкӹмӹм суйымаш йӓлӹм суйымаш гӹц эче нелӹрӓк.", "Ӹшкӹметӹм тӧр суен моштет гӹнь, тӹнь лачокат ышан ылат."], "p": 234}, {"t": "text", "c": ["— Ӹшке ӹшкӹмемӹм мӹнь хоть-кышты суен кердӓм, — Изи принц келесӹш.", "— Тидӹ лӹмеш мӹлӓм тиштӹ ӹлӓш ак кел."], "p": 235}, {"t": "text", "c": ["— Хм, хм... — кугижӓ шаналтыш.", "— Шанымаштем, тагышты мӹньӹн планета вӹлнем шонгы крис ӹлӓ.", "Мӹнь колам, кыце тӹдӹ йыдым шугырталтылеш.", "Тӹнь ти шонгы крисӹм суен кердӓт.", "Кынам-тинӓм тӹнь тӹдӹм казнеш сует лиэш.", "Тенгелӓ тӹдӹн ӹлӹмӓшӹжӹ тӹньӹн кидӹштет лиэш. Но тӹлӓт тӹдӹм соок простяш вӓрештеш.", "Тӹдӹм перегӓш келеш. Тӹдӹ вет мӓмнӓн иктӹ веле ылеш."], "p": 236}, {"t": "text", "c": ["— Мӹнь казнеш суяш ам яраты, — Изи принц вӓшештӹш, — дӓ мӹлӓм уже кеӓш келеш."], "p": 237}, {"t": "text", "c": ["— Уке, — кугижӓ маньы."], "p": 238}, {"t": "text", "c": ["Кеӓш йӓмдӹлӓлт шӹцшӹ Изи принцӹн шонгы кугижӓлӓн ойхым кандымыжы шоде."], "p": 239}, {"t": "text", "c": ["— Кого кугижӓн указвлӓжӹм юк лыкдеок ӹштӹктӹмӹжӹ шоэш гӹнь, — тӹдӹ маньы, — тӓ мӹлӓм шотан приказым пушашлык ылыда.", "Шамак толшеш, тӓ мӹлӓм ик минутышток корныш тӓрвӓнӓш шӱден кердӹдӓ.", "Мӹлӓм условивлӓӓт келшен толмыла чучыт."], "p": 240}, {"t": "text", "c": ["Кугижӓ юкымат ӹш лык, Изи принц пӹтӓри коктешлӓнӓльӹ, вара шӱлӓлтӹш дӓ корныш тӓрвӓнӹш."], "p": 241}, {"t": "text", "c": ["— Тӹнь мӹньӹн посолем лиӓт! — кугижӓ паштекшӹ талашалын сӹгӹрӓл колтыш."], "p": 242}]}