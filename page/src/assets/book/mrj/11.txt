{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XІ", "p": 243}, {"t": "text", "c": ["Тӹдӹн техень анжалтышыжы ылын, вуйта иктӓт тӹдӹн ваштареш нимат келесен кердде."], "p": 243}, {"t": "text", "c": ["«Коговлӓм ынгылаш пишок нелӹ», — корныжым пакыла кычен, Изи принц ӹшкедурешӹжӹ шаналтыш."], "p": 244}, {"t": "text", "c": ["Кокшы планетӹштӹ лӹмлӹ лиӓш яратышы эдем ӹлен."], "p": 246}, {"t": "text", "c": ["— О! Теве кӱ мӹньӹм шӹмлӓш тӹнгӓлеш! — мӹндӹрцӹнок Изи принцӹм цаклен, тӹдӹ сӹгӹрӓл колтыш."], "p": 247}, {"t": "text", "c": ["Вет лӹмлӹ лиӓш яратышы эдемвлӓ шанат, вуйта цилӓн нӹнӹ доно веле ӹвӹртӹшӓшлык ылыт. — Пуры лижӹ, — Изи принц маньы. — Тӓмдӓн шляпӓдӓжӹ пишок потикӓ."], "p": 249}, {"t": "text", "c": ["— Тидӹ кымалаш манын, — тӹдӹлӓн лӹмлӹ лиӓш яратышы эдем вӓшештӹш.", "— Кымалаш, кынам мӹньӹм вӓшлит.", "Ӹжӓл, тишецӹн иктӓт нигынамат ак эртӹ."], "p": 250}, {"t": "text", "c": ["— Ане? — изиш ынгылыде, Изи принц пелештӹш."], "p": 251}, {"t": "text", "c": ["— Лапаэтшӹм шиндӓлӹмӓ, — лӹмлӹ лиӓш яратышы эдем кӓнгӓшӹм пуш."], "p": 252}, {"t": "text", "c": ["Изи принц лапажым шиӓш тӹнгӓльӹ.", "Лӹмлӹ лиӓш яратышы эдем шляпӓжӹм лӱктӓлӹн, икпораткан кымалаш тӹнгӓльӹ."], "p": 253}, {"t": "text", "c": ["— Кугижӓ донышы доно тӓнгӓштӓрен, тиштӹ веселӓрӓк, — ӹшкедурешӹжӹ Изи принц маньы дӓ угӹц лапажым шиӓш тӹнгӓльӹ.", "Лӹмлӹ лиӓш яратышы эдем эчеӓт шляпӓжӹм кыдашын кымалаш тӹнгӓльӹ."], "p": 254}, {"t": "text", "c": ["Тенге вӹц минут иктӹмок ӹштен, Изи принц нерат лин колтыш: — А шляпӓдӓ кенвацшы манын, мам ӹштӓш келеш? — тӹдӹ яды."], "p": 256}, {"t": "text", "c": ["Но лӹмлӹ лиӓш яратышы эдем тӹдӹм ӹш кол.", "Мактымы гӹц пасна лӹмлӹ лиӓш яратышы эдемвлӓ нимат ак колеп."], "p": 257}, {"t": "text", "c": ["— Тӹнь лачок ма мӹнь донем когонок ӹвӹртет дӓ мӹньӹм ӓклет? — тӹдӹ Изи принц гӹц яды."], "p": 258}, {"t": "text", "c": ["— Тидӹжӹм кыце ынгылымыла — ӹвӹртӓш дӓ ӓклӓш?"], "p": 259}, {"t": "text", "c": ["— Ӹвӹртӓш дӓ ӓклӓш — тидӹ ти планета вӹлнӹ мӹньӹм веле сек цевереш, сек косиреш, сек паянеш дӓ сек ышанеш шотлаш."], "p": 260}, {"t": "text", "c": ["— Дӓ тӹньжӹ вет ти планета вӹлнӹ ӹшкететок ылат!"], "p": 261}, {"t": "text", "c": ["— Сусуэмдемӓ мӹньӹм. Ма-гӹнят, ӹвӹртемӓ мӹнь донем дӓ ӓклемӓ мӹньӹм!"], "p": 262}, {"t": "text", "c": ["— Мӹнь тӹнь донет ӹвӹртем, ӓклем тӹньӹм, — ӹнгӹжӓжӹм лӱктӓлӹн, Изи принц маньы, — но маханьы тӹлӓт тишец сусужы?"], "p": 263}]}