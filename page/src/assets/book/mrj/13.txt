{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XІІІ", "p": 277}, {"t": "text", "c": ["Тенге Изи принц пакыла тӓрвӓнӹш, шанымашвлӓжӹ шӓлӓненӹт. Лачокат, коговлӓм пишок нелӹ ынгылаш, ӹшкедурешӹжӹ Изи принц шанен кен."], "p": 278}, {"t": "text", "c": ["Нӹлӹмшӹ планета бизнесменӹн ылын.", "Изи принц мимӹкӹ, тӹдӹ вуйжымат лӱктӓлӓш ӹш йӓрсӹ."], "p": 280}, {"t": "text", "c": ["— Пуры кечӹ, — Изи принц тӹдӹлӓн маньы.", "— Тӓмдӓн сигаретдӓ йӧрен кен."], "p": 281}, {"t": "text", "c": ["— Кымыт вӹкӹ кокты лиэш вӹзӹт.", "Вӹзӹт вӹкӹ шӹмӹт — луаткокты.", "Луаткокты вӹкӹ кымыт — луатвӹзӹт.", "Пуры кечӹ.", "Луатвӹзӹт дӓ шӹмӹт лиэш коклы кокты.", "Коклы кокты вӹкӹ кудыт — коклы кӓндӓкшӹ.", "Пижӹктӓш жепем уке.", "Коклы кудыт дӓ вӹзӹт — кымлы иктӹ.", "Уф!", "Цилӓжӓт лиэш вӹцшӱдӹ ик миллион кудшӱдӹ коклы кок тӹжем шӹмшӱдӹ кымлы иктӹ."], "p": 282}, {"t": "text", "c": ["— Вӹцшӱдӹ миллион ма?"], "p": 283}, {"t": "text", "c": ["— А?", "Тӹнь эче тишток ылат?", "Вӹцшӱдӹ миллион... Уже ам пӓлӹ ма...", "Мӹньӹн тинӓр шукы пӓшӓэм!", "Мӹнь серьёзный эдем ылам, льорген шалгаш жепем уке!", "Кокты вӹкӹ вӹзӹт — шӹмӹт...", "— Вӹцшӱдӹ миллион ма? — эче ик гӓнӓ Изи принц яды, ик гӓнӓӓт эче ӹлӹмӓшӹштӹжӹ мам-гӹнят ядмыкы, вӓшештӹмӓшӹм колде, тӹдӹ цӓкнӹде."], "p": 284}, {"t": "text", "c": ["Бизнесмен вуйжым лӱктӓльӹ:"], "p": 285}, {"t": "text", "c": ["— Ти планетӹштӹ вӹцлӹ нӹл и ӹлӹмем гач мӹлӓм лач кым гӓнӓ ӓптӹртенӹт.", "Пӹтӓришӹ гӓнӓ тидӹ коклы кок и перви ылын, кынам токем майский жук чонгештен пырен, Йымы вел пӓлӓ, кышец.", "Тӹдӹ шамде шужге чонгештӹлӹн, тӹнӓм мӹнь пиштӹмӓштӹ нӹл самыньым ӹштенӓм.", "Кокшы гӓнӓ луатик и перви мӹньӹн ревматизм ылын.", "Тидӹ шукы шӹнзӹмӓшеш.", "Мӹньӹн мӹнгеш-анеш кашташ жепем уке.", "Мӹнь серьёзный эдем ылам.", "Кымшы гӓнӓ... теве тӹлӓнет!", "Мӹнь маньым, вӹцшӱдӹ ик миллион...", "— Миллион ма?"], "p": 286}, {"t": "text", "c": ["Бизнесмен ынгылыш, ак вӓшештӹ гӹнь, тӹдӹ гӹц ак карангеп."], "p": 287}, {"t": "text", "c": ["— Миллион техень изи хӓдӹр, кыдывлӓм кынамжы пӹлгомышты ужаш лиэш."], "p": 288}, {"t": "text", "c": ["— Арашӹнгӓвлӓ?"], "p": 289}, {"t": "text", "c": ["— Агыл йӓ, тевеш техень изивлӓ, кыдывлӓ йӹлгӹжӹт."], "p": 290}, {"t": "text", "c": ["— Мӱкшвлӓ?"], "p": 291}, {"t": "text", "c": ["— Агыл. Техень изивлӓ, шӧртньӹ доно йӹлгӹжӹт, нӹнӹ вӹкӹ сакой ӧркӹ анжалешӓт, тӹнӓмок тӹлнӓш тӹнгӓлеш.", "А мӹнь серьёзный эдем ылам, мӹньӹн тӹлнӓш жепем уке."], "p": 292}, {"t": "text", "c": ["— А! Шӹдӹрвлӓ!"], "p": 293}, {"t": "text", "c": ["— Ане.", "Шӹдӹрвлӓ."], "p": 294}, {"t": "text", "c": ["— Дӓ мам тӹнь вӹцшӱдӹ миллион шӹдӹр доно ӹштет?"], "p": 295}, {"t": "text", "c": ["— Вӹцшӱдӹ ик миллион кудшӱдӹ коклы кок тӹжем шӹмшӱдӹ кымлы иктӹ.", "Мӹнь серьёзный ылам, мӹнь тӧр шотым яратем."], "p": 296}, {"t": "text", "c": ["— Дӓ мам тӹнь цилӓ ти шӹдӹрвлӓ доно ӹштет?"], "p": 297}, {"t": "text", "c": ["— Мам ӹштем?"], "p": 298}, {"t": "text", "c": ["— Ане."], "p": 299}, {"t": "text", "c": ["— Нимат.", "Нӹнӹ мӹньӹн ылыт."], "p": 300}, {"t": "text", "c": ["— Нӹнӹ тӹньӹн ылыт? — Ане."], "p": 302}, {"t": "text", "c": ["— Но мӹнь уже ик кугижӓм ужым, кыды...", "— Кугижӓвлӓн нимаштат уке.", "Нӹнӹ кугижӓлӓнӓт веле.", "Тидӹ икток агыл."], "p": 303}, {"t": "text", "c": ["— А малын тӹлӓт шӹдӹрвлӓжӹ?"], "p": 304}, {"t": "text", "c": ["— Нӹнӹ мӹньӹм паяным ӹштӓт."], "p": 305}, {"t": "text", "c": ["— А малын тӹлӓт паян лиӓш?"], "p": 306}, {"t": "text", "c": ["— Кӱ-гӹнят эче вес шӹдӹрвлӓм моаш гӹнь, нӹнӹм нӓлӓш лижӹ манын."], "p": 307}, {"t": "text", "c": ["Тӹдӹ тӹ пиӓницӓ семӹнь изиш тумая, Изи принц ӹшкедурешӹжӹ шаналтыш."], "p": 308}, {"t": "text", "c": ["Ма гӹнят, тӹдӹ пакыла ядыштын:"], "p": 309}, {"t": "text", "c": ["— А кыце шӹдӹрвлӓжӹ тӹньӹн лин кердӹт?"], "p": 310}, {"t": "text", "c": ["— Шӹдӹрвлӓ кӱн ылыт? — нерӹм пӹтӹркӓлен, бизнесмен яды."], "p": 311}, {"t": "text", "c": ["— Мӹнь ам пӓлӹ.", "Иктӹнӓт."], "p": 312}, {"t": "text", "c": ["— Тенге гӹнь, нӹнӹ мӹньӹн ылыт, седӹ, мӹнь тидӹ гишӓн йӓл гӹц анзыц шанен лыктынам."], "p": 313}, {"t": "text", "c": ["— Тидӹ гишӓн веле ма?"], "p": 314}, {"t": "text", "c": ["— Седӹ.", "Кынам тӹнь алмазым моат, кыды иктӹнӓт агыл, тӹдӹ тӹньӹн лиэш. Кынам тӹнь хозадымы островым моат, тӹдӹ тӹньӹн. Тамахань шанымаш пӹтӓри тӹньӹн вуйышкет пыра гӹнь, тӹнь тӹдӹлӓн патентӹм нӓлӓт: тӹдӹ тӹньӹн.", "Шӹдӹрвлӓ доно хозаланаш эче иктӓт шанен лыкде, седӹндон нӹнӹ мӹньӹн ылыт."], "p": 315}, {"t": "text", "c": ["— Тидӹ лачок, — Изи принц маньы.", "— А мам тӹнь нӹнӹ доно ӹштет?"], "p": 316}, {"t": "text", "c": ["— Мӹнь нӹнӹ доно вуйлатем.", "Мӹнь нӹнӹм шотлем дӓ угӹц шотлем.", "Тидӹ пиш нелӹ.", "Но мӹнь серьёзный эдем ылам."], "p": 317}, {"t": "text", "c": ["Изи принц ӹш ладнанг."], "p": 318}, {"t": "text", "c": ["— Мӹньӹн парсын савыцем улы гӹнь, мӹнь тӹдӹм шӱэшем ялштен дӓ сагаэм нӓлӹн кердӓм. Мӹньӹн пеледӹшем улы гӹнь, мӹнь тӹдӹм кӹрӹн, сагаэм нӓлӹн кердӓм.", "Но тӹнь вет шӹдӹрвлӓм поген ат керд!"], "p": 319}, {"t": "text", "c": ["— Уке, но мӹнь нӹнӹм банкыш пиштен кердӓм."], "p": 320}, {"t": "text", "c": ["— Тидӹ кыце?"], "p": 321}, {"t": "text", "c": ["— Тидӹ тенге: мӹнь изи пумага лаштыкеш маняр мӹньӹн шӹдӹрем улы сирем дӓ ти пумагам йӓшӹк кӧргеш сыравач доно питӹрем."], "p": 322}, {"t": "text", "c": ["— Цилӓжӓт?"], "p": 323}, {"t": "text", "c": ["— Тидӹ ситӓ!"], "p": 324}, {"t": "text", "c": ["Пиш интересно, Изи принц шаналтыш.", "Тамажы поэзи гӹц, вӓк, улы. Но тидӹ когонок серьёзно агыл."], "p": 325}, {"t": "text", "c": ["Мам серьёзныеш шотлаш, Изи принцӹн коговлӓн гӹц айыртемӓлтшӹ ӹшке шанымашыжы ылын."], "p": 326}]}