{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XІV", "p": 327}, {"t": "text", "c": ["— Мӹньӹн пеледӹшем улы, — эчеӓт тӹдӹ маньы, — ирок йӹде мӹнь тӹдӹ вӹкӹ вӹдӹм кӹшкем.", "Мӹньӹн кым вулканем улы, кыдывлӓм ӓрня йӹде ирӹктем. Мӹнь йӧрен кешӹмӓт ирӹктем.", "Кӱ пӓлӓ, ма лин кердеш.", "Вулканвлӓэм дӓ пеледӹшем мӹньӹн ылытат, нӹнӹлӓн тидӹ келшен веле толеш.", "А шӹдӹрвлӓлӓн тӹнь гӹцет нимахань пуры уке.", "Бизнесмен ышмажым пачы, но нимат келесен ӹш керд, дӓ Изи принц пакыла тӓрвӓнӹш."], "p": 327}, {"t": "text", "c": ["Кого эдемвлӓ вӹкӹ анжен, лачокат, ӧрӓш веле кодеш, Изи принц, корны мыч кешӹлӓжӹ, ӹшкедурешӹжӹ маньы."], "p": 328}, {"t": "text", "c": ["Вӹзӹмшӹ планета вӹлнӹ пишок интересно ыльы.", "Молывлӓ логӹц тӹдӹ сек изи ылын.", "Тӹштӹ вӓржӓт ик фонарь дон фонарщиклӓн веле ситен.", "Малын тагышты, пӹлгомышты ямшы планета вӹлнӹ, кышты ик пӧртӓт, ик ӹлӹшӓт ылде, фонарь дон фонарщик келӹнӹт, Изи принц нигыцеӓт ынгылен кердде. Ма-гӹнят, тӹдӹ ӹшке ӹшкӹлӓнжӹ келесӹш: — Ӓнят, ти эдем мам ӹштӓ, ӹшкеӓт ак ынгылы. Тенге гӹнят, кугижӓ, ӹшкӹмжӹм веле яратышы эдем, бизнесмен дӓ пиӓницӓ маханьы ылыт, тӹдӹ техеньок ышдымы агыл. Тӹдӹн пӓшӓжӹ ма доно гӹнят керӓл ылеш.", "Кынам тӹдӹ фонарьжым чӱктӓ, вуйта эче ик у шӹдӹр ӓль пеледӹш шачеш.", "А кынам тӹдӹ фонарьжым йӧртӓ, вуйта ти шӹдӹр ӓль пеледӹш амалаш вазыт."], "p": 331}, {"t": "text", "c": ["Тидӹ пиш цевер пӓшӓ. Тидӹ цевер ылмыжы доно утларак керӓл."], "p": 332}, {"t": "text", "c": ["Планета доно иктӧр лимӹкӹ, тӹдӹ фонарщиклӓн шотеш пиштен кымальы. — Пуры кечӹ! Малын тӹнь кӹзӹт фонаретшӹм йӧртӹшӹц?"], "p": 334}, {"t": "text", "c": ["— Техень хытырымаш, — фонарщик вӓшештӹш.", "— Пуры кечӹ!"], "p": 335}, {"t": "text", "c": ["— Махань хытырымаш?"], "p": 336}, {"t": "text", "c": ["— Фонарьым йӧртӓш.", "Пуры вады! Тӹдӹ эчеӓт фонарьым чӱктӹш."], "p": 338}, {"t": "text", "c": ["— Малын ӹне тӹнь тӹдӹм эчеӓт чӱктӹшӹц?"], "p": 339}, {"t": "text", "c": ["— Техень хытырымаш, — фонарщик келесӹш."], "p": 340}, {"t": "text", "c": ["— Ам ынгыды, — Изи принц маньы."], "p": 341}, {"t": "text", "c": ["— Тиштӹ ынгылашыжат нимат уке, — фонарщик пелештӹш. — Тенге хытырымы гӹнь, хытырымы. Пуры кечӹ!"], "p": 342}, {"t": "text", "c": ["Дӓ тӹдӹ фонарьжым йӧртӹш."], "p": 343}, {"t": "text", "c": ["Вара якшар клеткӓӓн нер савыц доно лепкӓжӹм ӹштӹлӓлят, келесӹш."], "p": 344}, {"t": "text", "c": ["— Мӹньӹн пӓшӓэм пишок нелӹ.", "Тагынам тидӹ керӓл ылын. Ирок йӹде мӹнь фонарьым йӧртенӓм дӓ вады йӹде чӱктенӓм.", "Кечӹ мыч мӹньӹн кӓнӓлтӓлӓшӓт мӓгӓлем ылын, а йыдым — амалалаш... — А тӹ жеп годшен хытырымаш вашталтын ма? — Хытырымаш вашталтде, — фонарщик маньы. — Лач тиштӹ ойхыжы!", "И гӹц иш планета йӹлерӓк дӓ йӹлерӓк сӓрнӓ, а хытырымаш вашталтде!"], "p": 346}, {"t": "text", "c": ["— Ӹндежӹ кыце? — Изи принц яды."], "p": 347}, {"t": "text", "c": ["— А вот тенге. Планета ик крӱгӓм ик минутышты ӹштӓ, дӓ мӹньӹн ик секундемӓт кӓнӓлтӓлӓш уке. Минут вуй гӹц мӹнь фонарьым йӧртем дӓ эчеӓт чӱктем."], "p": 348}, {"t": "text", "c": ["— Потикӓокыш!", "Тенге гӹнь, тӹньӹн кечет ик минут кыташ!"], "p": 349}, {"t": "text", "c": ["— Нима потикӓӓт тиштӹ уке, — фонарщик маньы.", "— Мӓ коктын уже тӹлзӹ шайышт шалгенӓ."], "p": 350}, {"t": "text", "c": ["— Тӹлзӹ?"], "p": 351}, {"t": "text", "c": ["— Ане.", "Кымлы минут.", "Кымлы кечӹ!", "Пуры вады!"], "p": 352}, {"t": "text", "c": ["Дӓ тӹдӹ эчеӓт фонарьжым чӱктӹш."], "p": 353}, {"t": "text", "c": ["Изи принц фонарщик вӹкӹ анжен, дӓ тӹдӹлӓн утларак дӓ утларак ти эдем келшен, кыды ӹшке шамакшылан тенге ӹнян ылын.", "Изи принц ӓшӹндӓрӹш, кыце ӹшке, кечӹ шӹцмӹм анжалаш манын, вӓр гӹц вӓрӹш пӧкенжӹм тӓрвӓтӹлӹн.", "Тӹдӹн тӓнгжӹлӓн палшымыжы шон колтыш. — Пӓлет ма... мӹнь пӓлем, кыце тӹнь кӓнен кердӓт, кынам тӹньӹн шоэш.", "— Мӹньӹн соок кӓнӹмем шоэш, — фонарщик маньы."], "p": 355}, {"t": "text", "c": ["Шамаклан ӹнян дӓ тӹнӓмок ялахай кодаш лиэш."], "p": 356}, {"t": "text", "c": ["Изи принц шанымашыжым келесӹш: — Тӹньӹн планетет техень изи, тӹнь тӹдӹм кым ашкылышты сӓрнӓл лӓктӹн кердӓт. Тӹлӓт кечӹ тӧреш веле ашкед шокташ келеш. Кынам тӹньӹн кӓнӓлтӹмет шон колта, тӹнь ашкед веле, дӓ маняркы тӹлӓт келеш, тӹнӓркӹ кечӹ шыпшылтеш лиэш."], "p": 357}, {"t": "text", "c": ["— Тишецӹн мӹлӓм кого айыртемжӹ уке — фонарщик келесӹш.", "— Свет вӹлнӹ сек когон мӹнь амалаш яратем."], "p": 358}, {"t": "text", "c": ["— Тӹнӓм делаэт худа, — Изи принц ойхыральы."], "p": 359}, {"t": "text", "c": ["— Худа мӹньӹн делаэм, — тенгеок фонарщик маньы.", "— Пуры кечӹ! Дӓ тӹдӹ фонарьжым йӧртӹш."], "p": 361}]}