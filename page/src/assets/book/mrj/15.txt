{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XV", "p": 363}, {"t": "text", "c": ["«Теве тӹ эдем, — Изи принц, пакыла кешӹлӓжӹ, ӹшкедурешӹжӹ шаналтыш, — теве тӹ эдем, кыдын доно кугижӓӓт, ӹшкӹмжӹм яратышы эдемӓт, пиӓницӓӓт, бизнесменӓт ак шотлалтеп ыльы.", "Тӹгодымок лач ти эдем мӹлӓм потикӓлӓ ак чуч. Ӓнят, тӹдӹ ӹшке гишӓнжӹ веле агыл, йӓл гишӓнӓт шанаат, тенге». Изи принц шӱлӓлтӹш дӓ ушештӹш:"], "p": 363}, {"t": "text", "c": ["— Теве ик эдем, кыдын доно тӓнг линем ыльы. Дӓ тӹдӹн планетӹжӹ лачокат пишок изи.", "Тӹштӹ коктылан вӓр ак ситӹ...", "Иктӹ гишӓн Изи принц ӹжӓлӓен дӓ келесӓш смейӹде: ти цевер планета вӹлнӹ коклы нӹл цӓшӹштӹ кечӹ шӹцмӹм тӹжем нӹлшӱдӹ нӹллӹ гӓнӓ ужаш лиэш ыльы!"], "p": 364}, {"t": "text", "c": ["Кудымшы планета эртӹшӹ гӹц лу пачаш когорак ылын.", "Тӹштӹ тьотя ӹлен, кыды кӹжгӹ гӹцӓт кӹжгӹ книгӓвлӓм сирен."], "p": 366}, {"t": "text", "c": ["— Анжемӓ!", "Теве путешественник! — Изи принцӹм цаклымыкыжы, тӹдӹ пелештен колтыш. Изи принц шӱлӓлтӓлӓш манын, стӧл вӹкӹ пырен шӹнзӹ. Тӹдӹ уже тинӓр вӓре ылын!"], "p": 368}, {"t": "text", "c": ["Кышец тӹнь толынат? — тьотя яды."], "p": 369}, {"t": "text", "c": ["— Ма маханьы кӹжгӹ книгӓ? — Изи принц маньы.", "— Мам тӓ тиштӹ ӹштедӓ?"], "p": 370}, {"t": "text", "c": ["— Мӹнь географ ылам, — тьотя маньы."], "p": 371}, {"t": "text", "c": ["— А кӱ техень географ?"], "p": 372}, {"t": "text", "c": ["— Тидӹ учёный, кыды пӓлӓ, кышты тангыжвлӓ, ӓнгӹрвлӓ, халавлӓ, кырыквлӓ дӓ пустыньывлӓ вӓрлӓнӓт."], "p": 373}, {"t": "text", "c": ["— Тидӹ пишок интересно! — Изи принц ӹвӹртен келесӹш.", "— Тидӹ вот лачокок керӓл пӓшӓ! Дӓ тӹдӹ географын планетӹжӹм йӹрвец анжальы.", "Тӹдӹ эче нигынамат техень кого планетӹм ужде."], "p": 375}, {"t": "text", "c": ["— Тӓмдӓн планетӹдӓ пиш цевер. Тиштӹ океанвлӓ улы?"], "p": 376}, {"t": "text", "c": ["— Тидӹм мӹнь пӓлен ам керд, — географ маньы."], "p": 377}, {"t": "text", "c": ["— А! (Изи принц ӹнянӹмӓшӹштӹжӹ алталалты).", "А кырыквлӓ?"], "p": 378}, {"t": "text", "c": ["— Ам пӓлӹ, — географ маньы."], "p": 379}, {"t": "text", "c": ["— А халавлӓ, ӓнгӹрвлӓ, пустыньывлӓ?"], "p": 380}, {"t": "text", "c": ["— Тидӹмӓт мӹнь пӓлен ам керд, — географ маньы."], "p": 381}, {"t": "text", "c": ["— Тӓжӹ вет географ ылыда!"], "p": 382}, {"t": "text", "c": ["— Тидӹ тӧр, — географ маньы, — но мӹнь путешественник ам ыл.", "Мӹлӓм пишок путешественниквлӓ ак ситеп.", "Вет халавлӓм, ӓнгӹрвлӓм, кырыквлӓм, тангыжвлӓм, океанвлӓм дӓ пустыньывлӓм географвлӓ агыл шотлат.", "Мӹнгеш-анеш кашташ манын, географ утла керӓл эдем ылеш.", "Тӹдӹ кабинет гӹцӹнжӓт ак лӓк. Но тӹдӹ токыжы путешественниквлӓм шӱдӓ, ядыштеш нӹнӹм дӓ, мам шайыштыт, сирӓ.", "Кыдыштын-гӹнят ӓшӹндӓрӹмӓшвлӓштӹ интересныйла чучыт гӹнь, географ, ти путешественниклӓн ӹнянӓш лиэш ма, тӹшлен лӓктеш."], "p": 383}, {"t": "text", "c": ["— Тидӹжӹ малын?"], "p": 384}, {"t": "text", "c": ["— Путешественник алталаш тӹнгӓлеш гӹнь, географим тымдымы книгӓвлӓштӹ цилӓ лыгалт шӹнзеш.", "Тидӹ эче шукы ӓрӓкӓм йӱӓш яратышы путешественник доно лин кердеш."], "p": 385}, {"t": "text", "c": ["— Кыце тидӹ? — Изи принц яды."], "p": 386}, {"t": "text", "c": ["— Йӱшӹ эдемвлӓлӓн сӹнзӓэшӹштӹ иктӹ коктыла чучеш.", "Тенгелӓ ик кырык вӓреш географ кок кырыкым пӓлдӹртен шӹндӓ."], "p": 387}, {"t": "text", "c": ["— Мӹнь пӓлем ыльы ик эдемӹм, — Изи принц келесӹш, — тӹдӹ гӹц худа путешественник лӓктеш ыльы."], "p": 388}, {"t": "text", "c": ["— Тидӹ лин кердеш.", "Седӹндон эдемлӓн ӹнянӓш лиэш гӹнь, тидӹ паштек тӹдӹн мам ум пачмыжым тӹшлен лӓктӓт."], "p": 389}, {"t": "text", "c": ["— Кеӓт дӓ тӹшлӓт?"], "p": 390}, {"t": "text", "c": ["— Агыл.", "Тидӹ утла нелӹ.", "Просто путешественник гӹц ядыт, кыце тӹдӹ ӹшке шаяжылан ӹняндӓрен кердеш.", "Путешественник кого кырыкым мон, манеш гӹнь, тӹдӹ ти кырык гӹц кого кӱвлӓм кандышашлык."], "p": 391}, {"t": "text", "c": ["Географ трӱк ӹлӹж кеш."], "p": 392}, {"t": "text", "c": ["— Тӹнят вет мӹндӹрцӹн толынат! Тӹнь путешественник ылат!", "Цецаш тӹнь мӹлӓм планетет гишӓн шайышт пуэт! Дӓ географ кӹжгӹ книгӓжӹм пачын, карандашыжым кашартальы.", "Путешественниквлӓн шайыштмывлӓштӹм пӹтӓри карандаш доно сирӓт. Чернила доно сирӓш манын, пӹтӓри нӹнӹн ӹняндӓрӹмӓшвлӓштӹм вычалыт."], "p": 394}, {"t": "text", "c": ["— Колыштам тӹньӹм, — географ келесӹш."], "p": 395}, {"t": "text", "c": ["— О! Мӹнь донем техеньок интересно агыл, — Изи принц тӹнгӓльӹ, — тӹштӹ цилӓ изи.", "Мӹньӹн кым вулканем улы.", "Кок йылышы вулкан дӓ иктӹ йӧрӹшӹ.", "Но нимат пӓлӓш ак ли.", "— Нимат пӓлӓш ак ли, — географат тенгеок маньы."], "p": 396}, {"t": "text", "c": ["— Мӹньӹн эче пеледӹшем улы."], "p": 397}, {"t": "text", "c": ["— Мӓ пеледӹшвлӓм ана пӓлдӹртӹ, — географ келесӹш."], "p": 398}, {"t": "text", "c": ["— Малын?", "Нӹнӹ вет сек цевер ылыт! — Пеледӹшвлӓ эфемерный ылыт, седӹндон."], "p": 400}, {"t": "text", "c": ["— Маханьы тидӹ, «эфемерный»?"], "p": 401}, {"t": "text", "c": ["— Географи книгӓвлӓ цилӓ книгӓвлӓ логӹц сек шергӓкӓн ылыт.", "Нӹнӹ нигынамат ак тоштемеп.", "Кырык вӓржӹ гӹц тӓрвӓнӓ гӹнь, тидӹ пишок шоэн лиӓлтеш.", "Ӓли океан кошкен кеӓ гӹнь.", "Мӓ курымаш, вашталтдымы гишӓн сиренӓ."], "p": 402}, {"t": "text", "c": ["— Но йӧрӹшӹ вулкан ӹлӹж кен кердеш, — Изи принц шая лошкыжы пырыш.", "— Маханьы тидӹ «эфемерный»?"], "p": 403}, {"t": "text", "c": ["— Вулкан йыла ӓль йӧрен — тидӹ мӓлӓннӓ, географвлӓлӓн, икток, — географ маньы. — Мам мӓ шотыш нӓлӹнӓ — тидӹ кырыкым. Кырык ак вашталт. — Ӹне маханьы тидӹ «эфемерныйжы»? — Изи принц яды, тӹдӹ ӹлӹмӓшӹштӹжӹ ик ядмашешӹжӹ гӹцӓт вӓшештӹмӓшӹм колде цӓкнӹде."], "p": 405}, {"t": "text", "c": ["— Тидӹ техеньӹ, «кыды шукышты агыл ямын кердеш»."], "p": 406}, {"t": "text", "c": ["— Мӹньӹн пеледӹшем шукышты агыл ямын кердеш?"], "p": 407}, {"t": "text", "c": ["— Седӹ."], "p": 408}, {"t": "text", "c": ["Мӹньӹн пеледӹшем эфемерный, Изи принц ӹшкедурешӹжӹ шаналтыш, дӓ ӹшкӹмжӹм ӹшӹклӓш манын, тӹдӹн цилӓжӓт нӹл имжӹ веле улы.", "А мӹнь тӹдӹм ӹшкетшӹмок торанем шуэн коденӓм!", "Изи принц пӹтӓри гӓнӓ шуэн кодымы пеледӹшӹжӹ гишӓн ойхырал колтыш.", "Но тӹдӹ эчеӓт патыр ли."], "p": 409}]}