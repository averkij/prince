{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XVІ", "p": 410}, {"t": "text", "c": ["— Кышкы тӓ мӹлӓнем кеӓш кӓнгӓшӹм пуэдӓ? — тӹдӹ географ гӹц яды."], "p": 410}, {"t": "text", "c": ["— Мӱлӓндӹ планетӹш, — географ маньы, — тӹдӹн репутацижӹ худа агыл.", "Дӓ Изи принц корныш тӓрвӓнӹш, но вуйыштыжы планетешӹжӹ кодымы пеледӹшӹжӹ гишӓн шанымашвлӓ пӧрдӹнӹт."], "p": 411}, {"t": "text", "c": ["Шӹмшӹ планета тенгежӹ Мӱлӓндӹ ылын."], "p": 413}, {"t": "text", "c": ["Мӱлӓндӹ вес планетӹвлӓ гань агыл!", "Тӹдӹн вӹлнӹ шӱдӹ луатик кугижӓ (негрвлӓн кугижӓвлӓ хӓлӓ, конечно, шотлен), шӹм тӹжем географ, ӹндекшшӱдӹ тӹжем бизнесмен, шӹм миллионат пелӓк пиӓницӓ, кымшӱдӹ луатик миллион ӹшкӹмӹм яратышы эдем, цилӓжӓт кок миллиард нӓрӹ шотлалтын."], "p": 414}, {"t": "text", "c": ["Маханьы кого ти Мӱлӓндӹ ылеш, яжоракын ынгылдараш манын, мӹнь тӓлӓндӓ келесем, электричествӹм тумаен лыкмет, цилӓ куд континент вӹлнӹ нӹлшӱдӹ кудлу кок тӹжем вӹцшӱдӹ луатик эдем гӹц шалгышы цӹлт фонарщиквлӓн армимок урдаш вӓрештӹн."], "p": 415}]}