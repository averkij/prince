{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XVІІ", "p": 416}, {"t": "text", "c": ["Ӧрдӹж гӹц анжен, тидӹ пиш яжон кайын.", "Фонарщиквлӓн тӓрвӓнӹлмӹштӹ, балетӹштӹ мадшывлӓн гань, шотлен шӹндӹмӹ ылын.", "Сек анзыц У Зеландин дӓ Австралин фонарщиквлӓжӹ лӓктӹнӹт.", "Тылым чӱктен, нӹнӹ амалаш кенӹт.", "Нӹнӹ паштек Китайыштышы дӓ Сибирьӹштӹшӹ фонарщиквлӓн кушташ церотышты шон. Нӹнӓт вара кулиса шайылны ямыныт.", "Тидӹ паштек Российӹштӹшӹ дӓ Индиштӹшӹ фонарщиквлӓн церотышты шон.", "Вара Африкыштышы дӓ Европыштышывлӓн.", "Вара Ирвел Америкӹштӹшӹвлӓн дӓ Йыдпелвел Америкӹштӹшӹвлӓн.", "Дӓ нигынамат нӹнӹ сцена вӹкӹ лӓкмӹ церотышты доно самынялтделыт.", "Тидӹ цӱдӓок ылын."], "p": 416}, {"t": "text", "c": ["Лач тӹ фонарщиклӓн, кыды ик фонарьым веле Йыдпелвел полюсышты чӱктӹшӓшлык ылын, дӓ Кечӹвӓлвел полюсыштышы тӹдӹн шӱмбелжӹлӓн куштылгын дӓ талашыдеок ӹлӓлтӹн: нӹнӹлӓн кок гӓнӓ веле и мычкы пӓшӓш лӓктӓш вӓрештӹн."], "p": 417}, {"t": "text", "c": ["Кынам яжон келесӹмӹ шоэш, неволяок изиш алталымыла.", "Фонарщиквлӓ гишӓн шайыштын, мӹнь тӓ доныда когонок тӧр шӹм ыл.", "Кӱ мӓмнӓн планетӹнӓм яжонок ак пӓлӹ, тӹдӹ Мӱлӓндӹ гишӓн самынь шаналтен кердеш.", "Эдемвлӓ Мӱлӓндӹ вӹлнӹ пиш чӹдӹ вӓрӹм йӓшнӓт.", "Кок миллиард эдем иквӓреш сага-сага митингӹштӹшӹлӓ погынен шагалыт гӹнь, нӹнӹ куштылгынок коклы миль кыташ дӓ коклы миль кымдыкаш вӓрӹш пырат ыльы.", "Цилӓ эдемвлӓм Тыр океаныштышы сек изи островыш пӹзӹрен пырташ лиэш ыльы."], "p": 419}, {"t": "text", "c": ["Кого эдемвлӓ, седӹ, тӓлӓндӓ ак ӹнянеп лиэш.", "Нӹнӹлӓн чучеш, вуйта нӹнӹ пиш шукы вӓрӹм нӓлӹт."], "p": 420}, {"t": "text", "c": ["Нӹнӹ ӹшкӹмӹштӹм баобабвлӓ гань когоэш ужыт.", "Тенге гӹнь, тӓ нӹнӹлӓн шотлен анжаш кӓнгӓшӹм пуда доко.", "Нӹнӹ шотым яратат: тидӹ нӹнӹлӓн келшӓ лиэш.", "А тӓ ти уты пӓшӓэш жепдӓм идӓ ямды. Тидӹ такеш.", "Тӓ тенгеок мӹлӓм ӹнянедӓ."], "p": 421}, {"t": "text", "c": ["Пӹтӓри гӓнӓ Мӱлӓндӹ вӹкӹ вӓрештмӹкӹжӹ, Изи принц иктӹмӓт ӹш вӓшли дӓ тидӹлӓн пиш ӧрӹ.", "«Ӓнят, самынь вес планетӹш вӓрештӹнӓм», — тӹдӹ шаналтыш, вӓк. Трӱкок ошма лошты тӹлзӹ цӹреӓн йӹргец тӓрвӓнӓльӹ."], "p": 422}, {"t": "text", "c": ["— Пуры вады, — ма-гӹнят Изи принц келесен анжыш."], "p": 423}, {"t": "text", "c": ["— Пуры вады, — кӹшкӹ вӓшештӹш."], "p": 424}, {"t": "text", "c": ["— Махань планетӹш мӹнь вӓрештӹнӓм? — Изи принц яды."], "p": 425}, {"t": "text", "c": ["— Мӱлӓндӹ вӹкӹ, Африкыш, — кӹшкӹ вӓшештӹш."], "p": 426}, {"t": "text", "c": ["— А-а!.. Мӱлӓндӹ вӹлнӹжӹ ик эдемӓт уке ма? — Тиштӹ пустыня. Пустыньышты иктӓт ак ӹлӹ.", "Но Мӱлӓндӹ кого, — кӹшкӹ маньы."], "p": 428}, {"t": "text", "c": ["Изи принц кӱ вӹкӹ шӹнзӹ дӓ пӹлгомыш анжальы."], "p": 429}, {"t": "text", "c": ["— Пӓлӹнем ылнежӹ, — тӹдӹ маньы, — шӹдӹрвлӓ йылат гӹнь, векӓт, кынам-гӹнят цилӓн ӹшке шӹдӹрӹштӹм мон кердӹштӹ манын.", "Анжал доко, тӹве мӹньӹн планетем. Тӹдӹ вӹлнӹнӓок ылеш...", "Но маханьы тӹдӹ мӹндӹрнӹ!"], "p": 430}, {"t": "text", "c": ["— Цевер планета, — кӹшкӹ маньы.", "— А мам тӹнь тиштӹ ӹштет?"], "p": 431}, {"t": "text", "c": ["— Мӹнь пеледӹшем доно соредӓл шӹнденӓм, — Изи принц шӱлӓлтӹш."], "p": 432}, {"t": "text", "c": ["— Э! Теве кыце... — кӹшкӹ юкым пуш.", "Дӓ коктынат шӹп лиэвӹ."], "p": 433}, {"t": "text", "c": ["— А кышты эдемвлӓжӹ ылыт? — Изи принц анзыц попаш тӹнгӓльӹ.", "— Пустыньышты ӹшкетӹн йыкырикӓ.", "— Эдемвлӓ лошты тенгеок йыкырикӓ, — кӹшкӹ пелештӹш. Изи принц вӹкӹжӹ сӹнзӓжӹм карангдыде анжыш."], "p": 435}, {"t": "text", "c": ["— Цӱдӓ йӓнок ылатыш, — тӹдӹ маньы. — Парня кӹжгӹцӓш веле...", "— Но мӹньӹн виэм кугижӓн парня гӹцӓт шукырак, — кӹшкӹ ваштарешӹжӹ келесӹш."], "p": 436}, {"t": "text", "c": ["Изи принц йӹрӓлтӓльӹ:"], "p": 437}, {"t": "text", "c": ["— Тӹнь техеньок виӓн ат ыл... Тӹньӹн лапаэтӓт уке... Тӹнь вет путешествуенӓт ат керд...", "— Мӹнь тӹньӹм хоть-махань корабль гӹцӓт мӹндӹркӹ нӓнген кердӓм, — кӹшкӹ вӓшештӹш. Тӹдӹ Изи принцӹн шӓклякӓжӹ йӹр, шӧртньӹ браслет гань, пӹтӹрнӓлт шӹнзӹ."], "p": 439}, {"t": "text", "c": ["— Кӱм мӹнь тӹкӓлӓм, тӹдӹм Мӱлӓндӹлӓн, кыды гӹц тӹдӹ лӓктӹн, мӹнгеш пуэм, — кӹшкӹ келесӹш. — Но тӹнь ире ылат дӓ тӹнь шӹдӹр гӹц толынат...", "Изи принц нимат ӹш вӓшештӹ."], "p": 440}, {"t": "text", "c": ["— Мӹлӓм тӹньӹм ӹжӓл, — кӹшкӹ маньы, — гранит гӹц шалгышы Мӱлӓндӹ вӹлнӹ тӹнь техень льыскыды ылат.", "Кынам тӹнь шуэн кодымы планетет гишӓн пишок ойхырал колтет, мӹнь тӹлӓт палшен пуэн кердӓм.", "Мӹнь кердӓм...", "— О! Мӹнь пиш яжон ынгылышым, — Изи принц келесӹш.", "— Дӓ малын тӹнь тыштывлӓ доно со шайыштат?"], "p": 441}]}