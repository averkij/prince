{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XІX", "p": 450}, {"t": "text", "c": ["— Цеверӹн, — Изи принц маньы."], "p": 450}, {"t": "text", "c": ["— Цеверӹн, — пеледӹш вӓшештӹш."], "p": 451}, {"t": "text", "c": ["Изи принц кӱкшӹ кырык вӹкӹ кузен шагальы.", "Тилец анзыц тӹдӹ нигынамат кырыквлӓм ужде, лач кым вулканжым, кыдывлӓ тӹдӹлӓн пылвуй якте ылыныт.", "Йӧрен кешӹ вулканым тӹдӹ пӧкен вӓреш кычылтын.", "«Техень кӱкшӹ кырык вӹлец мӹнь икӓнӓштӹ планета хӓлӓ дӓ цилӓ эдемӹм ужам...» Но тӹдӹ им гань кашар кырык вуйвлӓ гӹц пасна нимат ӹш уж."], "p": 453}, {"t": "text", "c": ["— Пуры кечӹ, — тӹдӹ келесен анжыш."], "p": 454}, {"t": "text", "c": ["— Пуры кечӹ... пуры кечӹ... пуры кечӹ... — эхо вӓшештӹш."], "p": 455}, {"t": "text", "c": ["— Тӓ кӱ ылыда? — Изи принц яды."], "p": 456}, {"t": "text", "c": ["— Тӓ кӱ ылыда... тӓ кӱ ылыда... тӓ кӱ ылыда... — эхо ваштарешӹжӹ шактыш."], "p": 457}, {"t": "text", "c": ["— Лидӓ мӹньӹн тӓнгвлӓэм, мӹнь ӹшкетемок ылам, — тӹдӹ маньы."], "p": 458}]}