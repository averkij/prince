{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "ІІ", "p": 14}, {"t": "text", "c": ["Тенгелӓ мӹнь курымыштем шукы пачаш шукы серьёзный эдем доно вӓшлинӓм.", "Мӹнь коговлӓ лошты кужы жеп ӹленӓм. Мӹнь нӹнӹм лишӹцӹнок ужынам.", "Тенге гӹнят, нӹнӹ гишӓн яжоракын шанаш тӹнгӓлделам."], "p": 14}, {"t": "text", "c": ["Кынам кӱм-гӹнят вӓшлинӓм, кыды мӹлӓм ышанракла дӓ ынгылен моштышыракла чучын, тӹдӹлӓн икшӹ номерӓн рисункем анжыктенӓм — мӹнь тӹдӹм переген коденӓм дӓ со сагаэм намалыштынам.", "Мӹнь пӓлӹнем ылын — лачок ма тӹдӹ ынгылен моштышы ылеш.", "Но мӹлӓм соок вӓшештенӹт: «Тидӹ шляпӓ».", "Мӹнь уже нӹнӹ доно удаввлӓ гишӓнӓт, джунгливлӓ гишӓнӓт, шӹдӹрвлӓ гишӓнӓт шайыштделам. Мӹнь нӹнӹ ганьок лиӓш цаценӓм.", "Мӹнь нӹнӹ доно бридж дӓ гольф, политика дӓ галстуквлӓ гишӓн шайыштынам.", "Дӓ коговлӓ техень ышан эдем доно пӓлӹмӹ лиӓш пиш сусу ылыныт. Тенгелӓ мӹнь ӹшкетемок ӹленӓм, иктӓт йӓнг вашт хытыралашат ылде. Тидӹ Сахарышты авари якте шыпшылтын. Тӹнӓмшен куд иӓт эртен.", "Самолётемӹн моторышты тамажы пыдырген.", "Сагаэм ни механик, ни пассажирвлӓ ылделыт, седӹндон, нелӹ гӹнят, мӹнь ӹшкеок цилӓ тӧрлӓш йӓмдӹлӓлт шӹнзӹм.", "Тидӹ мӹлӓм ӹлӓш ӓль колаш ядмаш доно икток ылын.", "Йӱӓш вӹдем цуц-цуц веле ӓрняэш ситен."], "p": 17}, {"t": "text", "c": ["Пӹтӓришӹ вадын мӹнь ошма вӹлнӹ амален кенӓм, эдемвлӓн ӹлӹмӹ вӓрвлӓ гӹц тӹжем дӓ тӹжем уштыш ӧрдӹжтӹ.", "Океан покшалны шӓпнӹшӹ дӓ ямшы пыш гӹц шал вӹлнӹшӹ эдемӓт мӹнь ганем ӹшкетшӹ ылде.", "Ӹнде тӓ ынгыледӓ, кыце мӹнь ӧрӹм, кынам ирӹ жерӓ годым мӹньӹм вӹцкӹж юк кӹньӹлтӹш. Тӹдӹ маньы:"], "p": 18}, {"t": "text", "c": ["— Пуры ли, мӹлӓм патям рисуен пу! — Ма? — Патям мӹлӓм рисуен пу.", "Мӹнь турештем вуйта хӹдӹртӹш рашкалтыш, ял вӹк тӹргештӹшӹм.", "Мӹнь сӹнзӓэм пингӹдӹнок пӹшкӹн шӹндӹшӹм. Сӹнзӓэм алталыде. Яжонок ужынам. Анзылнем воксеок цӱдӓ изи ӹрвезӹ шалгалта дӓ пыток вӹкем анжен шӹнден.", "Теве тӹдӹн сек яжо портретшӹ, кыдым вара мӹнь рисуен кердӹнӓм.", "Но лачокшым гӹнь, тӹдӹ рисуйымем гӹцӹн таманяр пачаш косиррӓк ылеш.", "Тидӹ мӹньӹн вуйнаматем агыл.", "Куд иӓш ылмем годым, коговлӓ, мӹнь гӹцем артньык ак лӓк манын, рисуяш кымылем валтенӹт, тӹнӓмшен, кӧргӹ гӹцӹн дӓ вӹлец удаввлӓ гӹц пасна, мӹнь нимат рисуяш тыменьделам."], "p": 21}, {"t": "text", "c": ["Тенге мӹнь ти цӱдӓ вӹкӹ ӧрӹн пӹтен сӹнзӓэм пӹтӹркӓлен анженӓм.", "Идӓ монды, мӹнь ӹлӹмӹ вӓрвлӓ дорцын тӹжем дӓ тӹжем уштыш ӧрдӹжтӹ ылынам.", "Тенге гӹнят, изи ӹрвезем ни ямшыла, ни кенвацмеш янгылышыла ӓль лӱдшӹлӓ, ни качде, ни йӱде колышыла кайде.", "Вӹкӹжӹ анжен, ти тетя пустыня покшалан, цилӓ ӹлӹш гӹц тӹжем дӓ тӹжем уштыш палны ямын манын, нигыцеӓт келесӓш ак ли ыльы.", "Попен кердмем шижӹмӓт, ядым:"], "p": 22}, {"t": "text", "c": ["— Дӓ... тӹньжӹ мам тиштӹ ӹштет?"], "p": 23}, {"t": "text", "c": ["Тӹдӹ мӹлӓм пишок пышкыдын, вуйта когонок керӓлӹм, эчеӓт келесӹш:"], "p": 24}, {"t": "text", "c": ["— Пуры ли... мӹлӓм патям рисуен пу.", "Кынам ма-гӹнят пӓлӹдӹмӹ тенге ӧрӹктӓрӓ, отказашыжат ак ли. Кыце ӹлӹмӹ вӓрвлӓ гӹц тӹжем дӓ тӹжем уштышышты дӓ колаш лимеш лӱдӹш вӓрвлӓштӹ ышдымыла чучын гӹнят, мӹнь кӹшӓн гӹцем пумага ӹлӹштӓшӹм дӓ соок сагашы ыдыркалымы пынем лыктым.", "Дӓ тӹнӓмок мӹнь ӓшӹндӓрен колтышым — мӹнь вет утлаок географим, историм, шотым дӓ йӹлмӹм тыменьӹнӓм, дӓ мӹнь изи ӹрвезӓшлӓн (изиш шӹдӹнрӓк ижӹ) рисуен ам мошты, маньым.", "Тӹдӹ мӹлӓм вӓшештӹш:"], "p": 25}, {"t": "text", "c": ["— Сойток.", "Мӹлӓм патям рисуен пу."], "p": 26}, {"t": "text", "c": ["Ӹлӹмӓштем нигынамат патявлӓм рисуйыделамат, мӹнь тӹдӹлӓн моштымем логӹц ик тошты рисункым рисуен пушым — удавым вӹлецӹн.", "Дӓ пиш ӧрӹм, кынам изи ӹрвезӓш мӹлӓм маньы:"], "p": 27}, {"t": "text", "c": ["— Агыл! Агыл!", "Мӹлӓм удав кӧргӹштӹшӹ слон ак кел.", "Удав утла лӱдӹш ылеш, а слон — утла кого.", "Мӹнь тонем цилӓ изи. Мӹлӓм тӓгӓ патя келеш.", "Мӹлӓм патям рисуен пу."], "p": 28}, {"t": "text", "c": ["Дӓ мӹнь рисуен пушым."], "p": 29}, {"t": "text", "c": ["Тӹдӹ рисункем вӹкӹ тусаренрӓк анжальы дӓ келесӹш: — Уке!"], "p": 30}, {"t": "text", "c": ["Ти патя пиш ясыла каеш.", "Весӹм ӹштен пу."], "p": 31}, {"t": "text", "c": ["Мӹнь рисуен пушым:"], "p": 32}, {"t": "text", "c": ["Мӹньӹн у тӓнгем нӹжгӓн дӓ цӹтен йӹрӓлтӹш:"], "p": 33}, {"t": "text", "c": ["— Тӹнь вет ӹшке ужат... тидӹ патя агыл, тидӹ кого тӓгӓ ылеш. Тӹдӹн шурвлӓжӹ улы.", "Мӹнь эчеӓт вес семӹнь рисуен анжышым:", "Но тидӹмӓт тӹдӹ ӹш ярыкты:"], "p": 34}, {"t": "text", "c": ["— Тидӹжӹ утлаок шонгы.", "Мӹлӓм техень патя келеш, кыды шукы ӹлӓ лиэш."], "p": 35}, {"t": "text", "c": ["Тӹнӓм мӹнь шӹм тырхы — мӹлӓм вет йӹлерӓк моторым капаяш тӹнгӓлӓш келеш ылын — дӓ теве мам ыдыркал пушым: Мӹнь келесӹшӹм: — Тидӹ йӓшӹк.", "Тӹлӓт керӓл патя ти йӓшӹк кӧргӹштӹ ылеш."], "p": 38}, {"t": "text", "c": ["Мӹнь пишок ӧрӹм, кынам сӓмӹрӹк судьяэмӹн лицӓжӓт сотемӓлт кеш."], "p": 39}, {"t": "text", "c": ["— Мӹлӓм лач техень келеш ыльы!", "Кыце тӹнь шанет, тӹдӹ шукы шудым качкеш?"], "p": 40}, {"t": "text", "c": ["— Малын?"], "p": 41}]}