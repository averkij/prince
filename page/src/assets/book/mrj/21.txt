{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXІ", "p": 470}, {"t": "text", "c": ["Изи принц ӹшкӹмжӹм утлаок цӓшдӹмеш шижӹн колтыш.", "Тӹдӹн пеледӹшӹжӹ шайыштын, вуйта тӹдӹ ганьы свет кымдыкеш весӹ техеньӹ уке.", "Дӓ теве Изи принц анзылны лач техеньок вӹц тӹжем пеледӹш шалген ик садвичӹштӹ!"], "p": 470}, {"t": "text", "c": ["«Нӹнӹм ужын гӹньӹ, кыце вӓл пеледӹшем шӹдешкӓ ыльы... — Изи принц ӹшкедурешӹжӹ шаналтыш. — Тӹдӹ шамде кахыраш дӓ колымыла ӹшкӹмжӹм видӓш тӹнгӓлеш ыльы, лач ородыла каяш ӹнжӹ ли.", "А мӹлӓм паштекшӹ анжаш вӓрештеш ыльы, уке гӹнь, мӹньӹнӓт лӹмнерем валташ манын, тӹдӹ лачокат колен кеӓ...»", "Тидӹ паштек тӹдӹ эчеӓт ӹшкедурешӹжӹ маньы: «Мӹнь шаненӓм, вуйта мӹньӹн веле свет вӹлнӹ техень пеледӹшем улы, а мӹньӹн лач йӓл ганьок роза веле ылын.", "Цилӓжӓт мӹньӹн проста пеледӹшем дӓ кым вулканем улы, кыдывлӓ мӹлӓнем пылвуй яктеэм вел лит, нӹнӹ логӹц иктӹжӹ йӧрен кешӹ, ӓнят, соэшок... Махань мӹнь тидӹ паштек принц ылам ...»", "Дӓ шуды вӹкӹ пырен вазын, тӹдӹ мӓгӹрӓлтен колтыш."], "p": 471}, {"t": "text", "c": ["Лач ти жепӹн ӹрвӹж лӓктӹн шагальы:"], "p": 473}, {"t": "text", "c": ["— Пуры лижӹ, — ӹрвӹж пурештӹш."], "p": 474}, {"t": "text", "c": ["— Пуры, — Изи принц шотан вӓшештӹш, тӹдӹ ӹшке йӹржӹ анжальы дӓ иктӹмӓт ӹш уж."], "p": 475}, {"t": "text", "c": ["— Мӹнь тиштӹ ылам, — юк шактыш, — олмаву лӹвӓлнӹ.", "— Тӹнь кӱ ылат? — Изи принц яды.", "— Махань тӹнь цевер ылат..."], "p": 476}, {"t": "text", "c": ["— Мӹнь ӹрвӹж ылам, — ӹрвӹж келесӹш."], "p": 477}, {"t": "text", "c": ["— Мадылдал сагаэм, — Изи принц яды.", "— Мӹлӓм техень сылык...", "— Мӹнь сагаэт мадын ам керд, — ӹрвӹж маньы — Мӹнь кидӹш тымдымы ам ыл."], "p": 478}, {"t": "text", "c": ["— Ой! Самынь, — Изи принц шӱлӓлтӹш."], "p": 479}, {"t": "text", "c": ["Но шаналтымыкыжы, яды:"], "p": 480}, {"t": "text", "c": ["— «Кидӹш тымдымыжым» кыце ынгылымыла?"], "p": 481}, {"t": "text", "c": ["— Тӹнь тиштӹшӹ ат ыл, — ӹрвӹж цаклыш. — Мам тӹнь кӹчӓлӓт?"], "p": 482}, {"t": "text", "c": ["— Мӹнь эдемвлӓм кӹчӓлӓм, — Изи принц вӓшештӹш.", "— Кыце тидӹ «кидӹш тымдаш»?"], "p": 483}, {"t": "text", "c": ["— Эдемвлӓн пичӓлвлӓштӹ улы, — ӹрвӹж маньы, — нӹнӹ охотничӓйӓш каштыт.", "Тидӹ утлаок мӓмнӓм пӹзӹрӓ! А эче нӹнӹ цӹвӹвлӓм урдат."], "p": 484}, {"t": "text", "c": ["Тидӹн доно веле нӹнӹ яжо ылыт.", "Тӹнят цӹвӹвлӓм кӹчӓлӓт ма?"], "p": 485}, {"t": "text", "c": ["— Агыл. Мӹнь тӓнгвлӓм кӹчӓлӓм.", "Кыце тидӹ «кидӹш тымдаш»?"], "p": 486}, {"t": "text", "c": ["— Тидӹ гишӓн тагынамок мондымы, — ӹрвӹж шайышташ тӹнгӓльӹ.", "— Тидӹ «кӹлвлӓм момы» доно иктӹ."], "p": 487}, {"t": "text", "c": ["— Кӹлвлӓм?"], "p": 488}, {"t": "text", "c": ["— Ане.", "Тӹнь мӹлӓнем кӹзӹт эче шӱдӹ тӹжем весӹ, техеньок изи ӹрвезӹ ганьы, вел ылат.", "Дӓ тӹнь мӹлӓнем ат кел.", "Тӹлӓнетӓт мӹнь тенгеок ам кел. Мӹнь тӹлӓнет лач весӹ шӱдӹ тӹжем техеньок ӹрвӹж ганьы вел ылам.", "Но тӹнь мӹньӹм токет тымдымыкет, мӓ икӹжӓк-иктӹ доно келшӓш тӹнгӓлӹнӓ.", "Тӹнь мӹлӓнем иктӹ веле свет вӹлнӹ лиӓт.", "Мӹнят тӹлӓнет иктӹ веле свет вӹлнӹ лиӓм...", "— Мӹнь ынгылаш тӹнгӓльӹм, — Изи принц маньы.", "— Улы ик пеледӹш... векӓт, тӹдӹ мӹньӹм токыжы тымден...", "— Тидӹ лин кердеш, — ӹрвӹж келшӹш.", "— Мӱлӓндӹ вӹлнӹ цилӓ йишӹм ужаш лиэш..."], "p": 489}, {"t": "text", "c": ["— О! Тидӹ Мӱлӓндӹ вӹлнӹ агыл, — Изи принц тӧрлӓтӹш."], "p": 490}, {"t": "text", "c": ["Ӹрвӹж пишок ӧрӹ:"], "p": 491}, {"t": "text", "c": ["— Вес планета вӹлнӹ ма?"], "p": 492}, {"t": "text", "c": ["— Ане."], "p": 493}, {"t": "text", "c": ["— Ти планета вӹлнӹ охотниквлӓ улы?"], "p": 494}, {"t": "text", "c": ["— Уке."], "p": 495}, {"t": "text", "c": ["— Тидӹ интересно!", "А цӹвӹвлӓ?"], "p": 496}, {"t": "text", "c": ["— Уке."], "p": 497}, {"t": "text", "c": ["— Нигыштат цӹлт яжо лин ак керд, — ӹрвӹж шӱлӓлтӹш."], "p": 498}, {"t": "text", "c": ["Ӹрвӹж мӹнгеш шанымашыжы докы пӧртӹльӹ. — Мӹньӹн ӹлӹмӓшем йыкырикӓ.", "Мӹнь цӹвӹвлӓм кычаш цацем, охотниквлӓ — мӹньӹм.", "Цилӓ цӹвӹ икань ылыт, дӓ цилӓ эдем икань.", "Мӹнь изиш нерат линӓм.", "Но тӹнь мӹньӹм токет тымдет гӹнь, мӹньӹн ӹлӹмӓшем вуйта кечӹ доно сотемӓлт кеӓ.", "Мӹнь тӹньӹн ашкылвлӓэтӹм шукы молы логӹц пӓлӓш тӹнгӓлӓм.", "Йӓлӹн ашкылвлӓм колын, мӹнь соок ыражышкем шӹлӓм лиэш.", "Тӹньӹн толметӹм колын, мӹньӹм шӹлмӹ вӓр гӹцӹнем лӓктӓш вуйта музыка сӹгӹрӓлеш.", "Тидӹ гӹц пасна, анжал доко!", "Тӹве тӹштӹ, шӓдӓнгӹ нырым ужат?", "Мӹнь сыкырым ам кач.", "Шӓдӓнгӹ мӹлӓм ак кел. Шӓдӓнгӹ ныр мӹлӓм нима гишӓнӓт ак ӓшӹндӓрӹктӹ. Тидӹ гишӓн сылык!", "Но тӹньӹн ӱпет шӧртньӹ цӹреӓн.", "Тӹнь мӹньӹм токет тымдымыкет, пиш яжо лиэш!", "Шӧртньӹ цӹреӓн шӓдӓнгӹ мӹлӓм тӹньӹм ӓшӹндӓрӹктӓш тӹнгӓлеш.", "Дӓ мӹнь мардежеш шужгышы шӓдӓнгӹ юкым яратен колтем...", "Ӹрвӹж шаяжым пӹтӓрӓш дӓ эче шукы Изи принц гӹцӹн сӹнзӓжӹм ӹш карангды. Вара келесӹш: — Пуры ли... мӹньӹм токет тымды!"], "p": 501}, {"t": "text", "c": ["— Сусунок ылнежӹ, — Изи принц вӓшештӹш. — Но мӹньӹн жепем шукы агыл.", "Мӹлӓм эче тӓнгвлӓм моаш дӓ шукы ум пӓлен нӓлӓш келеш."], "p": 502}, {"t": "text", "c": ["— Токет тымдымеш, нимат пӓлен нӓлӓш ак ли, — ӹрвӹж маньы.", "— Эдемвлӓлӓн мам-гӹнят пӓлен нӓлӓш уже жепӹштӹ ак ситӹ.", "Нӹнӹ йӓмдӹ хӓдӹрвлӓм лапкавлӓштӹ нӓлӹт.", "Но тӓнгвлӓм выжалымы лапкавлӓ укеӓт, эдемвлӓн уже тӓнгвлӓштӓт кодделыт.", "Тӹлӓт тӓнг келеш гӹнь, мӹньӹм токет тымды!"], "p": 503}, {"t": "text", "c": ["— А мам тидӹлӓн ӹштӓш келеш? — Изи принц яды."], "p": 504}, {"t": "text", "c": ["— Тӹлӓт вычаш дӓ тырхаш тымень шоаш келеш, — ӹрвӹж вӓшештӹш.", "— Пӹтӓри тӹлӓт мӹнь гӹцем мӹндӹркӹрӓк шӹнзӓш келеш, тӹве тӹш, шуды вӹкӹ.", "Мӹнь тӹнь вӹкет тӹрӹнь анжаш тӹнгӓлӓм, а тӹнь юкымат ит лык.", "Шамаквлӓ икӹжӓк-иктӹм ынгылаш мешӓйӓт веле."], "p": 505}, {"t": "text", "c": ["Но кечӹнь тӹнь лишкӹрӓк шӹнзӹн ми!", "Вес кечеш Изи принц угӹц тӹ вӓрӹшкок тольы."], "p": 506}, {"t": "text", "c": ["— Лучи соок ик жепӹн тол, — ӹрвӹж келесӹш. — Кечӹвӓл паштек нӹл цӓшӹн мол толат гӹнь, кым цӓш гӹцӹн мӹнь уже цӓшӓн лиӓш тӹнгӓлӓм.", "Маняр чӹдӹрӓк вычаш кодеш, тӹнӓр мӹнь цӓшӓнрӓк лиӓм.", "Нӹл цӓшӹн мӹнь уже тыргыжланаш тӹнгӓлӓм: мӹнь цӓшӹн ӓкшӹм пӓлен нӓлӓм!", "А кынам-шон толаш тӹнгӓлӓт гӹнь, мӹнь ам пӓлӹ лиэш, маняр цӓшеш йӓнгем йӓмдӹлӹмӹлӓ.", "Овуцавлӓм шотыш нӓлӓш келеш."], "p": 507}, {"t": "text", "c": ["— А ма техеньӹ овуцавлӓ? — Изи принц яды."], "p": 508}, {"t": "text", "c": ["— Тидӹ гишӓнӓт тагынам мондымы, — ӹрвӹж ынгылдарыш.", "— Тидӹ тӹнӓм лиӓлтеш, кынам ик кечӹ вес кечӹвлӓ гӹц айыртемӓлтеш, ик цӓш — вес цӓшвлӓ гӹц.", "Шамак толшеш, мӹньӹн охотниквлӓэмӹн техень овуца улы. Изӓрня йӹде нӹнӹ солаштышы ӹдӹрвлӓ доно куштат.", "Тенгелӓ изӓрня — тидӹ пиш яжо кечӹ!", "Мӹнь кӓнӓлтӓлӓш лӓктӓм дӓ виноград тӹшкӓ якте шоам.", "Охотниквлӓ кынам-шон кушташ лӓктӹнӹт гӹнь, цилӓ кечӹвлӓ икань лит, дӓ мӹнят нигынамат кӓнӓлтен ам керд ыльы."], "p": 509}, {"t": "text", "c": ["Изин-олен Изи принц ӹрвӹжӹм токыжы тымдыш.", "Дӓ кынам айырлымы жеп шон шагалын, ӹрвӹж нелӹн шӱлӓлтӹш:"], "p": 510}, {"t": "text", "c": ["— Мӹнь тӹнь верцет мӓгӹрӓш тӹнгӓлӓм."], "p": 511}, {"t": "text", "c": ["— Тӹнь ӹшке вуйнамат ылат, — Изи принц маньы.", "— Мӹньӹн вет тӹньӹм ясыландарымем шоде, тӹнь ӹшке токем тымдыкташ ядынат.", "— Лачок, — ӹрвӹж маньы."], "p": 512}, {"t": "text", "c": ["— Но вет тӹнь мӓгӹрӓш тӹнгӓлӓт!"], "p": 513}, {"t": "text", "c": ["— Тенге."], "p": 514}, {"t": "text", "c": ["— Тенге гӹнь, тӹлӓт тидӹ гӹц худа веле?"], "p": 515}, {"t": "text", "c": ["— Мӹлӓм яжо, — ӹрвӹж ваштареш маньы. — Шӓдӓнгӹ цӹре гишӓн шаям ӓшӹндӓрӓл доко. Вара тӹдӹ ушештӹш:"], "p": 517}, {"t": "text", "c": ["— Розавлӓ вӹкӹ анжалаш кен тол.", "Тӹнӓм ынгылет, тӹньӹн розаэт техеньӹ иктӹ веле свет вӹлнӹ.", "А кынам тӹнь мӹлӓм цевер манаш толат, мӹнь тӹлӓт ик икмахатьым (секретӹм) пачам. Тидӹ тӹлӓт мӹньӹн пӹрняэм лиэш."], "p": 518}, {"t": "text", "c": ["Изи принц розавлӓ вӹкӹ анжалаш кеш."], "p": 519}, {"t": "text", "c": ["— Тӓ изишӓт мӹньӹн розаэм гань ада ыл, — тӹдӹ нӹнӹлӓн маньы. — Тӓ эче нимат ада ыл.", "Тӓмдӓм эче иктӓт токыжы тымдыде, дӓ тӓӓт иктӹмӓт токыда тымдыделда.", "Тӓ техеньок ылыда, маханьы мӹньӹн ӹрвӹжем ылын.", "Тӹдӹ нима донат шӱдӹ тӹжем вес ӹрвӹж гӹц айыртемӓлтде.", "Но мӓ тӹдӹ доно тӓнгвлӓ линнӓ, дӓ кӹзӹт тӹдӹ иктӹ веле техеньӹ свет вӹлнӹ ылеш."], "p": 520}, {"t": "text", "c": ["Розавлӓ утлаок важыл колтевӹ."], "p": 521}, {"t": "text", "c": ["— Тӓ цевер ылыда, — Изи принц пакыла попен.", "— Но тӓ охыр ылыда. Тӓ верцдӓ колымы ак шо.", "Седӹ, мӹньӹн розаэм тӓ ганьдаок ылеш, эртен кешӹ эдем манын кердеш.", "Тӹдӹ мӹлӓм, тӓ доныда тӓнгӓштӓрен, тӓмдӓм иквӓреш нӓлмӹкӓт, ӹшкетшӹ сек шергӹ ылеш. Тидӹ вет мӹнь вӹкӹжӹ вӹдӹм кӹшкенӓм.", "Мӹнь тӹдӹм охоницӓ калпак доно леведӹнӓм. Мӹнь тӹдӹм мардеж гӹц перегенӓм.", "Тӹдӹ верцӹн шукшвлӓм пуштынам (кокты ӓль кымыт гӹц пасна, нӹнӹм лӹпӹ лиӓш коденӓм).", "Кыце тӹдӹ ньыргыжеш дӓ ӹшкӹмжӹм макта, колыштынам. Кынам тӹдӹ юкымат лыкде, попымыжым выченӓм.", "Тӹдӹ мӹньӹн розаэм ылеш."], "p": 522}, {"t": "text", "c": ["Дӓ Изи принц ӹрвӹж докы пӧртӹльӹ."], "p": 523}, {"t": "text", "c": ["— Цеверӹн, — тӹдӹ маньы."], "p": 524}, {"t": "text", "c": ["— Цеверӹн, — ӹрвӹж вӓшештӹш.", "— Теве мӹньӹн икмахатем, тӹдӹ пиш проста: йӓнг доно веле яжон ужаш лиэш.", "Сек керӓл сӹнзӓлӓн ак кай."], "p": 525}, {"t": "text", "c": ["— Сек керӓл сӹнзӓлӓн ак кай, — яжоракын ӓшӹндӓрӓш манын, Изи принц паштекшӹ келесӹш. — Тӹнь розаланет ӹшке жепетӹм айырен пуэнӓт, седӹндоно тӹдӹ тӹлӓт техень шергӹ ылеш."], "p": 527}]}