{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXІІ", "p": 529}, {"t": "text", "c": ["— Мӹнь тӹдӹлӓн ӹшке жепем айырен пуэнӓм... — яжоракын ӓшӹндӓрӓш манын, Изи принц келесӹш. — Эдемвлӓ тидӹм монденӹт, — ӹрвӹж маньы. — Но тӹнь мондышашлык ат ыл. Ӹшке докет тымдымывлӓ верц тӹнь соок вӓшештӹшӓшлык ылат.", "Тӹнь ӹшке розаэт верц вӓшештӹшӓшлык ылат."], "p": 529}, {"t": "text", "c": ["— Мӹнь розаэм верц вӓшештӹшӓшлык ылам... — яжоракын ӓшӹндӓрӓш манын, Изи принц паштекшӹ келесӹш."], "p": 530}, {"t": "text", "c": ["— Пуры кечӹ, — Изи принц маньы."], "p": 532}, {"t": "text", "c": ["— Пуры кечӹ, — стрелочник пурештӹш."], "p": 533}, {"t": "text", "c": ["— Мам тӹнь тиштӹ ӹштет? — Изи принц яды."], "p": 534}, {"t": "text", "c": ["— Пассажирвлӓм сортируем, тӹжем рӓдӹ икӓнӓштӹ, — стрелочник маньы.", "— Нӹнӹм шыпштышы поездвлӓм кынамжы вургымлаш, кынамжы шалахайыш колтылам."], "p": 535}, {"t": "text", "c": ["Дӓ лампочкывлӓ доно йылышы пӹсӹ поезд, хӹдӹртӹш гань ружген, стрелочникӹн кабинӹжӹмӓт цӹтӹртен эртен кеш."], "p": 536}, {"t": "text", "c": ["— Нӹнӹ тенге талашат, — Изи принц маньы.", "— Мам нӹнӹ кӹчӓлӹт?"], "p": 537}, {"t": "text", "c": ["— Машинистӓт тидӹм ак пӓлӹ, — стрелочник келесӹш."], "p": 538}, {"t": "text", "c": ["Эче ик поезд, ик вырт тылвлӓ доно сотемдӓрен, вес монгырыш ружге кыдальы."], "p": 539}, {"t": "text", "c": ["— Нӹнӹ уже мӹнгеш толыт ма? — Изи принц яды."], "p": 540}, {"t": "text", "c": ["— Агыл, тидӹ уже весӹвлӓ, — стрелочник вӓшештӹш.", "— Тидӹ ваштареш толшы поезд."], "p": 541}, {"t": "text", "c": ["— Нӹнӹлӓн келшӹде ма тӹштӹ, кышты нӹнӹ тишкевек ылыныт?"], "p": 542}, {"t": "text", "c": ["— Кышты мӓ уке ылына, тӹштӹ веле яжо, — стрелочник маньы."], "p": 543}, {"t": "text", "c": ["Дӓ тылвлӓ доно йылышы кымшы пӹсӹ поездӹн ружге эртӹмӹжӹ шактыш."], "p": 544}, {"t": "text", "c": ["— Нӹнӹ пӹтӓришӹ пассажирвлӓм поктат ма? — Изи принц яды."], "p": 545}]}