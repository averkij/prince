{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXІV", "p": 554}, {"t": "text", "c": ["— А ти вӹцлӹ кым минутшы доно мам ӹштӹмӹлӓ?"], "p": 554}, {"t": "text", "c": ["— Мам шоэш, тӹдӹм."], "p": 555}, {"t": "text", "c": ["«Мӹньӹн йӓрӓ вӹцлӹ кым минутем ылын гӹнь, — Изи принц шаналтыш, — изин-олен вӹдсӹнзӓ докы ашкедӓм ыльы...»"], "p": 556}, {"t": "text", "c": ["Пустыньышты самолётем пыдыргымы годшен ӓрня эртен, дӓ лекӓрцӹм выжалышы гишӓн колыштын, мӹнь остатка патькалтыш вӹдем йӱн колтышым."], "p": 557}, {"t": "text", "c": ["— Эх! — Изи принцлӓн мӹнь келесӹшӹм, — тӹньӹн ӓшӹндӓрӹмӓшвлӓэт пишок интересный ылыт, но мӹнь эче самолётем тӧрлен пӹтӓрӹделам, йӱӓшем изишӓт кодде, кӹзӹт изин-олен шолын лӓкшӹ вӹд докы ашкед кен кердӓм ылгецӹ, мӹнь сусу лиӓм ыльы!"], "p": 558}, {"t": "text", "c": ["— Мӹньӹн тӓнгем, ӹрвӹж, мӹлӓм келесӹш...", "— Шергӓкӓнем, кӹзӹт ӹрвӹж гишӓн шая ак ке!"], "p": 559}, {"t": "text", "c": ["— Малын?"], "p": 560}, {"t": "text", "c": ["— Седӹ, мӓлӓннӓ вӹд йӱде колаш вӓрештеш...", "Кышты тиштӹ кӹл, тӹдӹ ӹш ынгылы. Тӹдӹ мӹлӓм маньы:"], "p": 561}, {"t": "text", "c": ["— Кынам-гӹнят тӓнгет ылын гӹнь, колаш вӓрештеш гӹнят, ӹжӓл агыл.", "Ӹрвӹж доно тӓнгвлӓ лимӹлӓннӓ мӹнь пиш сусу ылам...", "Махань лӱдӹш лин кердеш, тӹдӹ ак шиж, ӹшкедурешем шаналтышым.", "Тӹдӹн нигынамат ни качмыжы, ни йӱмӹжӹ шоде."], "p": 562}, {"t": "text", "c": ["Тӹдӹлӓн кечӹ соток ситӓ...", "Изи принц вӹкем анжальы дӓ шанымашешем вӓшештӹш:"], "p": 563}, {"t": "text", "c": ["— Мӹньӹнӓт йӱмем шоэш... ӓлӹмӓ вӹдсӹнзӓм кӹчӓл кенӓ...", "Мӹнь, моч гӹц кен, кидем шӓрӓлтӹшӹм: кымда пустыня покшалны вӹдсӹнзӓм кӹчӓл кеӓш нимахань кын уке.", "Ма-гӹнят, мӓ корныш тӓрвӓнӹшнӓ."], "p": 564}, {"t": "text", "c": ["Шукы цӓш мӓ юк лыкде ашкеднӓ. Пӹцкемӹшӓлтӹ дӓ пӹлгомышты шӹдӹрвлӓ чӱктӓлтӓш тӹнгӓлевӹ.", "Мӹнь нӹнӹм омыныштышы гань ужынам, вӹд йӱмӹ шомаш гӹц мӹньӹн лихорадка постол ылын.", "Изи принцӹн шамаквлӓжӹ вуйыштемок сӓрнӹлтӹнӹт:"], "p": 565}, {"t": "text", "c": ["— Тӹньӹнӓт йӱмет шон, ане? — мӹнь тӹдӹм ядым."], "p": 566}, {"t": "text", "c": ["Тӹдӹ мӹньӹн ядмашешем ӹш вӓшештӹ. — Вӹд йӓнглӓнӓт керӓл лин кердеш, — тӹдӹ простан келесӹш.", "Мӹнь шӹм ынгылы, но юкым шӹм лык...", "Тӹдӹ гӹц ядышташ ак кел, мӹнь пӓленӓм."], "p": 568}, {"t": "text", "c": ["Тӹдӹ янгылышат, пырен шӹнзӹ.", "Мӹнь сагажы шӹнзӹм. Изиш тырлымыкы, тӹдӹ келесӹш:"], "p": 569}, {"t": "text", "c": ["— Ти шӹдӹрвлӓ лошты, ик планета вӹлнӹ, пеледӹш улы, седӹндон нӹнӹ цилӓн цевер ылыт, мӓ ти пеледӹшӹжӹм ана уж веле...", "Мӹнь тӹлзӹ доно сотемдӓрӹмӹ ошма вӹлнӹшӹ кыйыр кишӓвлӓ вӹкӹ анженӓм дӓ «тӧрӹм попет» манын келесӹшӹм."], "p": 570}, {"t": "text", "c": ["— Пустынят цевер ылеш... — Изи принц ушештӹш."], "p": 571}, {"t": "text", "c": ["Лачок. Мӹлӓм соок пустыньывлӓ келшенӹт.", "Шӹнзет ошма вӹлнӹ. Нимат ак кай. Нимат ак шакты.", "Тенге гӹнят, тамажы тырышты валгалтеш...", "— Ма пустыньым цеверемдӓ, — Изи принц маньы, — тидӹ тӹштӹ шӹлтӹмӹ вӹдсӹнзӓвлӓ. Мӹнь пишок ӧрӹм.", "Трӱк мӹнь ынгылышым, малын ошма валгалтеш.", "Изи ылмем годым, мӹнь тошты пӧртӹштӹ ӹленӓм, дӓ легендӹвлӓ семӹнь, тӹштӹ кладым шӹлтӹмӹ ылын.", "Конечно, иктӓт ти кладым кӹчӓл моде, ӓнят, иктӓт кӹчӓлдеӓт."], "p": 573}, {"t": "text", "c": ["Но тӹдӹ гишӓн пӧрт хӓлӓ мужед шӹндӹмӹлӓ чучын. Мӹньӹн пӧртем йӓнг кӧргӹштӹжӹ тыштым шӹлтен...", "— Ане, — мӹнь пелештӹшӹм. — Пӧрт, шӹдӹрвлӓ ӓль пустыня, сек цевержӹ нӹнӹ вӹлнӹ сӹнзӓлӓн ак кай!"], "p": 574}]}