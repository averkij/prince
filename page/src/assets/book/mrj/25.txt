{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXV", "p": 576}, {"t": "text", "c": ["— Ӹрвӹжем семӹньок шанет гӹнь, мӹнь пишок сусу ылам! — Изи принц юкым пуш. Изи принц амален кешӓт, мӹнь тӹдӹм кидӹш нӓльӹм дӓ пакыла ашкедӹм. Йӓнгем шолтке шин. Мӹлӓм чучын, вуйта тамам шергӹм, пыдыртен кердшӹм намалам. Мӱлӓндӹ вӹлнӹ нимат тӹдӹ гӹц утларак пыдырген кердшӹжӹ укеӓт — тенге мӹлӓм чучын. Тӹлзӹ сотышты мӹнь ошалгы лепкӓжӹм, кымалтшы сӹнзӓжӹм, мардежеш выльгыжшы ӱпшӹм анженӓм дӓ ӹшкедурешем шаненӓм: мам мӹнь ужам, тӹдӹ вӹлецӹн веле каеш! Сек керӓлӹм сӹнзӓ доно ужаш ак ли... Тӹдӹн пеле пачмы тӹрвӹжӹ йӹрӓлтӹмӹлӓ тӓрвӓнӓльӹ дӓ мӹнь ӹшкедурешем привайышым: ма ти амалышы Изи принцӹштӹ мӹлӓм сек когон келшӓ — тидӹ пеледӹшӹжӹлӓн ӹнян ылмыжы, тӹдӹн кӧргӹжӹ гӹц валгалтшы розажын сӹнжӹ, кыды лампа тыллаок, амалымыжы годымат, сотемдӓрен...", "Тенгежӹ гӹнь, тӹдӹ лачокат пыдырген кен кердеш, мӹнь ынгылышым.", "Лампывлӓм перегӓш келеш: мардеж ӹфӹлӓл колтымыкы, нӹнӹ йӧрен кен кердӹт...", "Тенгелӓ ашкедӹн, ирокеш мӹнь вӹдсӹнзӓ докы толын шагальым. — Эдемвлӓ пӹсӹ поездвлӓш талашат, — Изи принц тӹнгӓльӹ.", "— Только мам нӹнӹ кӹчӓлӹт, уже ак пӓлеп. Седӹндоно нӹнӹ тамам шолыт дӓ со йӹрӹм-йӹр кыдалыштыт...", "Вара тӹдӹ ушештӹш:"], "p": 579}, {"t": "text", "c": ["— Дӓ цилӓ такеш...", "Вӹдсӹнзӓ, кыды докы мӓ миэн шонна, Сахарыштышы вӹдсӹнзӓвлӓ гань ылде.", "Сахарышты вӹдсӹнзӓвлӓ ошмашты капаен лыкмы йӓм статян ылыт.", "А тидӹ лач солаштышы вӹдсӹнзӓок ылын.", "Но лишнӹ нимахань сола ылде, дӓ тидӹ мӹлӓм омынешем вел каеш, машанышым."], "p": 580}, {"t": "text", "c": ["— Нимат ам ынгылы, — Изи принцлӓн келесӹшӹм, — тиштӹ цилӓ йӓмдӹ: сӓртӹмӹ арава, ведӹрӓ дӓ керем...", "Тӹдӹ ваштыл колтыш, керемем тӹкӓльӹ, аравам сӓртӓш тӹнгӓльӹ.", "Дӓ арава, мардеждӹмӹ игечеш ӹрдӓнгшӹ флюгер гань, йочыргаш тӹнгӓльӹ."], "p": 581}, {"t": "text", "c": ["— Колат? — Изи принц маньы. — Мӓ вӹдсӹнзӓм кӹньӹлтӹшнӓ дӓ тӹдӹ мыраш тӹнгӓльӹ!", "Мӹнь тӹдӹм ӹнем цӹркӹнӹктӹ ыльы:"], "p": 582}, {"t": "text", "c": ["— Пу мӹлӓм кашталаш, — тӹдӹлӓн келесӹшӹм. — Тӹлӓт утла нелӹ."], "p": 583}, {"t": "text", "c": ["Мӹнь тӹрдон темшӹ ведӹрӓм переген лыктым дӓ вӹдсӹнзӓ тӹрӹш чыкатан шӹндӹшӹм. Пӹлӹшӹштем эче йочыргымы юк шактен, ведӹрӓштӹ цӹтӹрнӓлтшӹ вӹдеш аяр валгалтын."], "p": 584}, {"t": "text", "c": ["— Мӹньӹн ти вӹдӹм подылмем шоэш, — Изи принц маньы. — Пу мӹлӓм йӱлдӓлӓш.", "Дӓ мӹнь ынгылышым, мам тӹдӹ кӹчӓлӹн!"], "p": 585}, {"t": "text", "c": ["Мӹнь ведӹрӓм тӹдӹн тӹрвӹжӹ лиш кандышым.", "Тӹдӹ сӹнзӓм кымен йӱн.", "Тидӹ сек кого айо ылын."], "p": 586}, {"t": "text", "c": ["Тидӹ проста вӹд ылде.", "Тӹдӹ, тӹлзӹвлӓ лӹвӓлнӹ шукы ашкедмӹкӹ, лӓктӹн араван йочыргымыжы яре кидемӹн вижӹ гӹц.", "Тӹдӹ утлаок йӓнглӓн керӓл ылын, пӹрня гань. Кынам мӹнь изи ылынам, тенгеок мӹлӓнем У и дӓ Шартял пӹрняэм йӹлгӹжӹн: кож вӹлнӹшӹ тылвлӓ доно, йыдпелӹн мадмы органын юкшы доно, нӹжгӓ йӹрӓлтӹшвлӓ доно. — Тӓ доныда эдемвлӓ, — Изи принц маньы, — вӹц тӹжем розам ик садвичӹштӹ куштат... дӓ мам кӹчӓлӹт, ак моэп...", "— Ак моэп, — мӹнь тӹдӹ паштек келесӹшӹм."], "p": 588}, {"t": "text", "c": ["— Тӹнӓмок, мам нӹнӹ кӹчӓлӹт, ик розашты ӓль ик подылтыш вӹдӹштӹ моаш лиэш... — Тенге, — мӹнь эчеӓт тӹдӹ семеш келесӹшӹм. Дӓ Изи принц ушештӹш:"], "p": 590}, {"t": "text", "c": ["— Но сӹнзӓ слӧпӧй ылеш. Йӓнг доно кӹчӓлӓш келеш."], "p": 591}, {"t": "text", "c": ["Мӹнь вӹдӹм шӓр теммеш йӱм. Шӱлӓшӓт кӓньӹл лин колтыш.", "Ир жерӓэш ошма мӱ цӹреӓнлӓ кайын.", "Ти мӱ цӹреӓт мӹньӹм сусуэмден.", "Малын мӹлӓм ойхырашыжы ылын?.."], "p": 592}, {"t": "text", "c": ["— Тӹнь шамакетӹм кычышашлык ылат, — эчеӓт сагаэм шӹнзӹн, Изи принц мӹлӓм шӹмӓн келесӹш."], "p": 593}, {"t": "text", "c": ["— Махань шамакым?"], "p": 594}, {"t": "text", "c": ["— Ӓшӹндӓрӹ... Тӹнь мӹньӹн патяэмлӓн нерӓшӹм рисуен пуаш сӧренӓт.", "Мӹнь тӹ пеледӹш верц вӓшештӹшӓшлык ылам!"], "p": 595}, {"t": "text", "c": ["Мӹнь кӹшӓн гӹцӹн рисункывлӓэм лыктым. Изи принц вӹкӹштӹ анжальы дӓ ваштыл колтыш:"], "p": 596}, {"t": "text", "c": ["— Тӹньӹн баобабвлӓэт тама доно кавштам ӓшӹндӓрӹктӓт. — Лачок ма?", "А мӹнь тенге баобабвлӓэм доно когоэшненӓм!"], "p": 597}, {"t": "text", "c": ["— А ӹрвӹжетӹн... пӹлӹшвлӓжӹ... шурла изиш чучыт... дӓ техень кужывлӓ!"], "p": 598}, {"t": "text", "c": ["Дӓ тӹдӹ эчеӓт ваштыл нолтыш."], "p": 599}, {"t": "text", "c": ["— Тӹнь такеш ваштылат, шергӓкӓнем. Мӹнь вет нигынамат рисуен анжыделам — лач удаввлӓм, вӹлецӹн дӓ кӧргӹ гӹц."], "p": 600}, {"t": "text", "c": ["— Нимат агыл, — тӹдӹ маньы, — тетявлӓ ынгылат."], "p": 601}, {"t": "text", "c": ["Дӓ мӹнь патяжылан нерӓшӹм рисуен пушым.", "Рисункым тӹдӹлӓн пушылаэм, йӓнгем пӹзӹрӓл колтыш."], "p": 602}, {"t": "text", "c": ["— Тӹнь тамам шанен пиштенӓт дӓ мӹлӓм ат попы.", "Тӹдӹ мӹлӓм ӹш вӓшештӹ."], "p": 603}, {"t": "text", "c": ["— Пӓлет ма? — тӹдӹ маньы, — иргодым Мӱлӓндӹ вӹкӹ вазалмыланем ик и лиэш...", "Изиш шӹплӓнӹмӹкӹ, тӹдӹ келесӹш: — Мӹнь тишецӹн мӹндӹрнӓт агыл вален вазынам... Дӓ якшарген кеш."], "p": 605}, {"t": "text", "c": ["Дӓ эчеӓт тамалын-ӓнят йӓнгешем нелӹ лин колтыш. Ма-гӹнят, ик ядмашым пушым:"], "p": 607}, {"t": "text", "c": ["— Тенге гӹнь, ӓрня перви, тӹ ирок, кынам мӓ пӓлӹмӹ линнӓ, тӹнь самынь агыл тиштӹ, ӹлӹмӹ вӓрвлӓ гӹц тӹжем уштыш ӧрдӹжтӹ, ӹшкететок сӓрненӓт? Тӹнь вазалмы вӓрӹшкет пӧртӹлӹнӓт?"], "p": 608}, {"t": "text", "c": ["Изи принц эче пуше якшарген кеш."], "p": 609}, {"t": "text", "c": ["А мӹнь пингӹдӹнӓт агыл ушештӹшӹм:"], "p": 610}, {"t": "text", "c": ["— Ӓнят, тидӹ ик и шомы гишӓн?.."], "p": 611}, {"t": "text", "c": ["Тӹдӹ угӹц якшарген кеш.", "Тӹдӹ нигынамат ядмашвлӓэш вӓшештӹде, но кынам якшаргат тидӹ «ане» манмыла, тенге вет?"], "p": 612}]}