{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXVІ", "p": 614}, {"t": "text", "c": ["— Ох! — мӹнь шӱлӓлтӹшӹм, йӓнгем ладна агыл... Но тӹдӹ мӹлӓм вӓшештӹш:"], "p": 614}, {"t": "text", "c": ["— Ӹнде тӹлӓт пӓшӓэтӹм ӹштӓш кеӓш келеш.", "Тӹнь самолётет докы кешӓшлык ылат.", "Мӹнь тӹньӹм тиштӹ вычем лиэш.", "Иргодым вадеш тишкок тол...", "Но ти шамаквлӓ мӹньӹм сойток ӹш ладнангдареп.", "Мӹнь ӹрвӹж гишӓн ӓшӹндӓрен колтышым.", "Ӹшкӹметӹм кӱ докы гӹнят тымдаш волям пумыкы, мӓгӹрӓшӓт вӓрештеш..."], "p": 615}, {"t": "text", "c": ["Вӹдсӹнзӓ гӹц мӹндӹрнӓт агыл кӱэр доно оптымы тошты, пыдыргышы стенӓ шалген.", "Вес кечӹн, вадеш, пӓшӓ паштек толшылаэм, мӹнь мӹндӹрцӹнок стенӓ вӹлнӹ ялым колтен шӹцшӹ Изи принцем ужым.", "Мӹнь тӹдӹн юкшым кольым:"], "p": 617}, {"t": "text", "c": ["— Тӹнь ат ӓшӹндӓрӹ ма? — тӹдӹ манын. — Тидӹ воксеок тиштӹ ылде. Виднӹ, тӓгӱ тӹдӹлӓн вӓшештен, седӹ тӹдӹ ваштареш попен:"], "p": 619}, {"t": "text", "c": ["— Ане! Ане! Тидӹ лач ти кечӹн ылын, только тиштӹ агыл, вес вӓрӹштӹ...", "Мӹнь, стенӓ докыла лишеммӹлӓ, ашкылвлӓэм пӹсемдӹшӹм.", "Тенге-гӹнят, мӹнь иктӹмӓт стенӓ лишнӹ ни ужделам, ни колделам.", "Тӹнӓмок Изи принц угӹц вӓшештӹш:"], "p": 620}, {"t": "text", "c": ["— Яра.", "Тӹнь мӹньӹн ял кишӓвлӓэм ошма вӹлнӹ ужат лиэш.", "Тӹлӓт мӹньӹм тӹштӹ вычаш веле кодеш.", "Толшаш йыдым мӹнь тӹш толам."], "p": 621}, {"t": "text", "c": ["Стенӓ якте мӹнь дорцынем коклы метр кодын ыльы, дӓ сойток мӹнь иктӹмӓт ужделам."], "p": 622}, {"t": "text", "c": ["Изиш лимӹкӹ, Изи принц эчеӓт яды:"], "p": 623}, {"t": "text", "c": ["— Тӹньӹн ядетшӹ яжо?", "Тӹнь мӹньӹм шукы ат ясыландары лиэш?"], "p": 624}, {"t": "text", "c": ["Мӹнь шагальым, а йӓнгем пӹзӹрен, но мӹнь эче со нимат ынгылыделам."], "p": 625}, {"t": "text", "c": ["— А ӹнде ке, — Изи принц маньы. — Мӹньӹн ӱлӹкӹ валымем шоэш!"], "p": 626}, {"t": "text", "c": ["Тӹнӓм мӹнь стенӓ лӹвӓлнӹшӹ кӱэр вӹкӹ анжальым дӓ вӓрӹштемок, вӓк, тӹргештӹшӹм!", "Тӹштӹ, вуйым Изи принц докы шыпшын, сары йиш кӹшкӹ ылын, кыды чӹнгӓлмӹкӹ, пел минутышты колаш лиэш.", "Кӹшӓн гӹцем револьверӹм лыкташ цацен, мӹнь токыжыла кыргыжым, но лишеммӹ юкем колын, кӹшкӹ йыжге веле йогымыла ошма вӹлец кошкен кешӹ ӓнгӹрлӓ кен колтыш, дӓ кӹртни юкым пуалалын, талашыдеок кӱэрвлӓ лоэш ямы."], "p": 627}, {"t": "text", "c": ["Мӹнь стенӓ докы веремӓштӹ миэн шом дӓ Изи принцем кидӹш роалтышым. Тӹдӹ лым гань ошы ылын."], "p": 628}, {"t": "text", "c": ["— Мам тӹнь шанен лыктынат? Тӹнь ӹнде кӹшкӹвлӓ доно шайышташ тӹнгӓлӹнӓт!"], "p": 629}, {"t": "text", "c": ["Мӹнь тӹдӹн вашталтдымы шӧртньӹ цӹреӓн шарфшым шӱтӹшӹм. Пӹлӹш дон лепкӓ ложым нӧртӹшӹм дӓ вӹдӹм йӱӓш пушым. Тидӹ паштек мӹнь тӹдӹ гӹц нимат ядаш смейӹделам.", "Тӹдӹ вӹкем нелӹн анжальы дӓ шӱ гӹцӹнем элтӓлен нӓльӹ."], "p": 630}, {"t": "text", "c": ["Мӹнь колынам, кыце, токо лӱэн пиштӹмӹ кекӹн гань, тӹдӹн йӓнгжӹ шин.", "Тӹдӹ мӹлӓм маньы:"], "p": 631}, {"t": "text", "c": ["— Машинӓэтӹм тӧрленӓт гӹнь, мӹнь сусу ылам. Ӹнде тӹнь токет кен кердӓт.", "— Кыце тӹнь пӓлет?!"], "p": 632}, {"t": "text", "c": ["Мӹнь лач тидӹмок келесӹнем ыльы. Ӹнянӓш лиде гӹнят, мӹнь самолётем тӧрлен кердӹнӓм!"], "p": 633}, {"t": "text", "c": ["Тӹдӹ мӹлӓм ӹш вӓшештӹ, келесӹш веле:"], "p": 634}, {"t": "text", "c": ["— Мӹнят тагачы токем кем... Вара сылыкынрак пелештӹш: — Тидӹ эче мӹндӹрнӹрӓк... тидӹм ӹштӓш эче нелӹрӓк...", "Тама-ӓнят лиӓлтӹн — яжонок шижӹнӓм.", "Мӹнь тӹдӹм, изи тетя гань, элтӓлен шӹндӹшӹм, тенге гӹнят, мӹлӓм чучын, вуйта тӹдӹм кид гӹцӹнем тамахань келгӹ вӓрӹш шыпшеш, дӓ мӹнь тӹдӹм кычен ам сӹнгӹ...", "Тӹдӹ тамам шанен, пакы анжен:"], "p": 637}, {"t": "text", "c": ["— Сагаэм тӹньӹн патяэт кодеш.", "Дӓ йӓшӹк, кыдым патялан рисуен пуэнӓт. Эчежӹ нерӓш...", "Тӹдӹ сылыкын йӹрӓлтӹш."], "p": 638}, {"t": "text", "c": ["Мӹнь шукы выченӓм.", "Изин-олен йонгештӓлтмӹжӹм цаклышым:"], "p": 639}, {"t": "text", "c": ["— Тӹнь лӱдӹн колтенӓт, изиэм...", "Попашат уке, тӹдӹ лӱдӹн колтен!", "Тенге гӹнят, тӹдӹ тырын ваштыл колтыш:"], "p": 640}, {"t": "text", "c": ["— Ти вадны мӹлӓм эче лӱдӹшрӓк лиэш...", "Дӓ эчеӓт, ӱштӹ вӹд доно опталмы гань, вуйта тӧрлӓш лидӹмӹ ойхы лишӓшлык, шижӹн колтышым.", "Мӹнь ынгылышым, тӹдӹн ваштылаш юкшым колде, ам тырхы.", "Тидӹ мӹлӓнем пустыньыштышы йонгата ӓнгӹр гань ылын."], "p": 641}, {"t": "text", "c": ["— Шергӓкӓнем, мӹнь эче колышталнем ылнежӹ, кыце тӹнь ваштылат...", "Но тӹдӹ мӹлӓм келесӹш:"], "p": 642}, {"t": "text", "c": ["— Тагачы йыдым ик и лиэш.", "Мӹньӹн шӹдӹрем лач тӹ вӓр гӹцӹн эртӓ лиэш, кышецӹн мӹнь имештӹ валенӓм...", "— Шергӓкӓнем, тидӹ вет лач худа омын веле, ти кӹшкӹ, вӓшлимӓш дӓ шӹдӹр?.. Но тӹдӹ ядмашешем ӹш вӓшештӹ."], "p": 643}, {"t": "text", "c": ["Тӹдӹ мӹлӓм келесӹш:"], "p": 644}, {"t": "text", "c": ["— Сек керӓлӹм сӹнзӓ доно ужаш ак ли."], "p": 645}, {"t": "text", "c": ["— Лачокат...", "— Тидӹ тенгеок, кыце пеледӹш доно.", "Мӹндӹр шӹдӹр вӹлнӹшӹ кушшы ик пеледӹшӹм яратет гӹнь, йыдым пӹлгомыш анжаш пиш яжо. Цилӓ шӹдӹрвлӓ пеледӓлтӹт. — Тенге... — Тидӹ тенгеок, кыце вӹд доно. Мӹлӓм йӱӓш пумы вӹдет мыры сем гань ыльы, дӓ цилӓ тидӹ арава дӓ керем гишӓн... Ӓшӹндӓрет?.. Тӹдӹ пиш яжо ыльы."], "p": 647}, {"t": "text", "c": ["— Тенге...", "— Йыдым тӹнь шӹдӹрвлӓ вӹкӹ анжалат.", "Мӹньӹн шӹдӹрем тишец ак кай, утла изи ылеш.", "Тенге эче лучирӓк.", "Тӹдӹ тӹлӓт лач шӹдӹрвлӓ логӹц иктӹ лиэш.", "Тенгелӓ тӹлӓт шӹдӹрвлӓ вӹкӹ анжаш келшен колта...", "Нӹнӹ цилӓн тӹньӹн тӓнгвлӓэт лит. А вара мӹнь тӹлӓнет пӹрняэм пуэм...", "Дӓ тӹдӹ ваштыл колтыш."], "p": 648}, {"t": "text", "c": ["— Эх, изиэм, кыце мӹнь тӹньӹн ваштылметӹм колышташ яратем!"], "p": 649}, {"t": "text", "c": ["— Лач тидӹ тӹлӓт мӹньӹн пӹрняэм лиэш... тидӹ йонгата вӹд ганьок...", "— Кыце тидӹ?"], "p": 650}, {"t": "text", "c": ["— Цилӓ эдемӹнок ӹшке шӹдӹрвлӓжӹ улы.", "Иктӹвлӓлӓн, кӱвлӓ корнышты ылыт, шӹдӹрвлӓ корным анжыктат. Весӹвлӓлӓн нӹнӹ изи тылвлӓ веле ылыт.", "Эче весӹвлӓлӓн, кӱвлӓ учёныйвлӓ ылыт, нӹнӹм тӹшлӓш дӓ ланзылаш келеш."], "p": 652}, {"t": "text", "c": ["Мӹньӹн бизнесменлӓнем нӹнӹ шӧртньӹ доно иктӹ ылыныт. Но цилӓ ти эдемвлӓн шӹдӹрвлӓштӹ шӹп ылыт.", "А тӹньӹн иктӹн ганят агыл шӹдӹрвлӓ лит...", "— Кыце тидӹ?"], "p": 653}, {"t": "text", "c": ["— Кынам тӹнь пӹлгомыш йыдым анжалат, тӹштӹ лиэш шӹдӹр, кышты мӹнь ӹлем дӓ ваштылам. Тӹлӓт шакта лиэш, вуйта цилӓ шӹдӹрвлӓ ваштылыт.", "Тенгелӓ тӹньӹн ваштыл моштышы шӹдӹрвлӓ лит!"], "p": 654}, {"t": "text", "c": ["Дӓ тӹдӹ эчеӓт ваштыл колтыш."], "p": 655}, {"t": "text", "c": ["— Кынам тӹньӹн ойхет эртӓ (кынам-гӹнят сойток эртӓ), тӹнь мӹнь донем пӓлӹмӹ лиметлӓн сусу лиӓт.", "Тӹнь соэшок мӹньӹн тӓнгешем кодат.", "Тӹньӹн сагаэм ваштылмет шон колта.", "Кынамжы ӹвӹртӓш манын, нӓлӓт дӓ окням пачын шуэт...", "Дӓ тӓнгвлӓэт ӧрӓш тӹнгӓлӹт, малын тӹнь, пӹлгомыш анжен, ваштылат.", "Вара тӹнь нӹнӹлӓн келесет: «Ане, шӹдӹрвлӓ мӹньӹм со ваштылтат!»", "Дӓ нӹнӹ машанат, вуйта тӹнь ородыш кенӓт.", "Мӹнь тӹнь донет техень шӹдӹ масакым ӹштем... Дӓ тӹдӹ эчеӓт ваштыл колтыш."], "p": 657}, {"t": "text", "c": ["— Вуйта шӹдӹрвлӓ вӓреш мӹнь тӹлӓнет ик ыр ваштыл моштышы изи йӹнгӹлвлӓм подарем... Дӓ тӹдӹ эчеӓт ваштыл колтыш.", "Вара угӹц серьёзный ли."], "p": 658}, {"t": "text", "c": ["— Пӓлет ма... Тагачы вадеш... лучи ит тол."], "p": 659}, {"t": "text", "c": ["— Мӹнь тӹньӹм ам коды. — Тӹнь мӹлӓм каршта лиэш машанет... мӹнь изиш колымыла чучам. Тенге лиӓлтеш. Малын тӹлӓт тидӹм ужаш? Ак кел... — Мӹнь тӹньӹм ам коды."], "p": 662}, {"t": "text", "c": ["Тӹдӹ тама гишӓн тыргыжланен. — Мӹнь тӹлӓт попенӓм... тидӹ кӹшкӹ гишӓнӓт. Тӹдӹ тӹньӹм чӹнгӓл кердеш... Кӹшкӹвлӓ вет шӹдӓн ылыт. Чӹнгӓлмӹкӹштӹ, нӹнӹн йӓнгӹштӹ кӓнӓ... — Мӹнь тӹньӹм ам коды. Тамажы тӹдӹм ладнангдарыш:"], "p": 666}, {"t": "text", "c": ["— Шаналташ гӹнь, тӹдӹн ядшы коктылан ак ситӹ...", "Йыдым мӹнь шӹм цаклы, кыце тӹдӹ корныш тӓрвӓнӹш.", "Тӹдӹ юк лыкдеок лӓктӹн кеш.", "Кынам мӹнь тӹдӹм поктен шом, тӹдӹ пингӹдӹ, пӹсӹ ашкыл доно ашкедӹн."], "p": 667}, {"t": "text", "c": ["— А, тидӹ тӹнь ылат, — тенге веле мӹлӓм манылдальы. Тӹдӹ мӹньӹм кидем гӹц кычыш.", "Дӓ тамажы сойток тӹдӹм тыргыжландарен."], "p": 669}, {"t": "text", "c": ["— Такеш тӹнь сагаэм кеет.", "Тӹлӓт нелӹ лиэш.", "Мӹнь вуйта колем лиэш, а тидӹ лачок агыл... Мӹнь юкымат лыкделам. — Ынгылет, тидӹ пиш мӹндӹрнӹ. Мӹнь кӓпем нӓнген ам сӹнгӹ. Тӹдӹ утла нелӹ."], "p": 671}, {"t": "text", "c": ["Мӹнь юкымат лыкделам."], "p": 672}, {"t": "text", "c": ["— Тидӹ тошты каваштым кыдаш шумы доно иктӹ.", "Тошты кавашты гишӓн малын ойхыраш... Мӹнь юкымат лыкделам."], "p": 673}, {"t": "text", "c": ["Тӹдӹ изишеш патыржым ямдыш.", "Ма-гӹнят, эчеӓт ӹшкӹмжӹм кидӹш кычаш цацыш:"], "p": 674}, {"t": "text", "c": ["— Пиш яжо лиэш, пӓлет.", "Мӹнят шӹдӹрвлӓ вӹкӹ анжаш тӹнгӓлӓм. Цилӓ шӹдӹрвлӓ мӹлӓм йочыргышы араваан вӹдсӹнзӓвлӓлӓ кайыт лиэш.", "Цилӓ шӹдӹрвлӓ мӹлӓм йӱӓш вӹдӹм пуат лиэш...", "Мӹнь юкымат лыкделам."], "p": 675}, {"t": "text", "c": ["— Шаналты доко, махань сусужы лиэш!", "Тӹньӹн вӹцшӱдӹ миллион йӹнгӹлет лиэш, а мӹньӹн — вӹцшӱдӹ миллион вӹдсӹнзӓэм...", "Вара тӹдӓт попаш цӓрнӹш, тӹдӹ мӓгӹрен...", "— Тидӹ тиштӹ.", "Пу, мӹнь ик ашкылым ӹшкетемок ӹштем. Дӓ тӹдӹ ошма вӹкӹ шӹнзӹ, тӹдӹлӓн лӱдӹш лин колтыш. Вара тӹдӹ эче келесӹш:"], "p": 678}]}