{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "XXVІІ", "p": 680}, {"t": "text", "c": ["— Пӓлет ма? Мӹньӹн пеледӹшем... мӹнь тӹдӹ верц вӓшештӹшӓшлык ылам!", "Тӹдӹн вижӹ воксеок чӹдӹ! Дӓ тӹдӹ хоть-маланат ӹнянӓ.", "Тӹдӹн цилӓ гӹц ӹшӹклӓлтӓш манын, нӹл имжӹ веле улы...", "Мӹнят шӹнзӹм, ялем ӹшкеок айӹнӓлтӹн.", "Тӹдӹ маньы: — Теве... тидӹ цилӓ...", "Тӹдӹ эче изиш тырхальы дӓ кӹньӹльӹ. Тӹдӹ ик ашкылым веле ӹштӹш.", "Мӹнь тӓрвӓненӓт кердделам."], "p": 680}, {"t": "text", "c": ["Шӓклякӓ доныжы вуйта сар валгынзыш кайын колтыш. Ик вырт тӹдӹ тӓрвӓнӹде шалгыш. Тӹдӹ сӹгӹрӓлӓт ӹш колты.", "Тӹдӹ, уршы пӱшӓнгӹвлӓ гань, ладнан кенвазы.", "Ошма гишӓн кенвацмы юкшат ӹш шакты."], "p": 681}, {"t": "text", "c": ["Тӹнӓмшен ӹнде куд иӓт эртен...", "Мӹнь эче нигынамат иктӹлӓнӓт тидӹ гишӓн шайыштделам. Мӹньӹн тӓнгвлӓэм угӹц мӹньӹм ӹлӹшӹмок ужаш пишок сусу ылыныт.", "Мӹнь ойхыренӓм... но тидӹ янгылымашеш манын, нӹнӹлӓн попенӓм.", "Кӹзӹт ӹнде ойхыраш изиш цӓрненӓм. Кыце маншаш... воксеок агыл. Но мӹнь пӓлем, тӹдӹ планетӹшкӹжӹ пӧртӹлӹн, мӹнь вет тӹдӹн кӓпшӹм, сотеммӹкӹ, ошма вӹлнӹ моделам.", "Тӹдӹн кӓпшӹ техеньок нелӹжӓт ылде... А йыдым мӹнь шӹдӹрвлӓм колышташ яратем. Вуйта вӹцшӱдӹ миллион йӹнгӹлӹм...", "Дӓ теве ма лиӓлтӹн. Изи принцӹн патяжылан нерӓшӹм рисуйымем годым, мӹнь прӓжӓм рисуяш монденӓм!"], "p": 684}, {"t": "text", "c": ["Тӹдӹ патяжылан нерӓшӹм прӓжтен ак керд лиэш.", "Седӹндон мӹнь ӹшке гӹцӹнем ядам: «Кыце вара тӹдӹн планетӹжӹ вӹлнӹ?", "Ӓнят, патяжы пеледӹшӹм качкынат колтен...»"], "p": 685}, {"t": "text", "c": ["Кынамжы мӹнь ӹшкӹлӓнем попем: «Уке, седӹ!", "Изи принц соок йыдвашеш пеледӹшӹжӹм леведеш дӓ патяжы паштек орола...».", "Тӹнӓм мӹнь цӓшӓн ылам.", "Дӓ цилӓ шӹдӹрвлӓ тырын ваштылыт."], "p": 686}, {"t": "text", "c": ["Кынамжы мӹнь ӹшкедурешем шанем: «Лиӓлтеш вет, мондымыла ӓль эче иктӓ-ма? Самыньлан шукы ак кел!"], "p": 687}, {"t": "text", "c": ["Трӱк иктӓ вадеш тӹдӹ пеледӹшӹжӹм леведӓш монда ӓль патяжы йӓшӹк гӹц юкдеок лӓктӹн кеӓ...».", "Тӹнӓм йӹнгӹлвлӓ сӹнзӓвӹд йоктарен мӓгӹрӓш тӹнгӓлӹт!..", "Тиштӹ шукы тышты.", "Тӓӓт, мӹнь ганемок, Изи принц доно келшен колтендӓ гӹнь, кышты-гӹнят Мӱлӓндӹ вӹлнӹ, уждымы патя ик розам качкын колта ӓль агеш, тӓлӓндӓ сойток агыл..."], "p": 688}, {"t": "text", "c": ["Анжалда пӹлгомыш. «Патя пеледӹшӹм качкын колтен ӓль уке?» — ӹшке гӹцдӓ ядда. Дӓ ужыда, кыце цилӓ вашталтеш...", "Дӓ ик кого эдемӓт нигынамат ак ынгылы, маханьы тидӹ керӓл!"], "p": 689}, {"t": "text", "c": ["Тидӹ, шанымаштем, Мӱлӓндӹ вӹлнӹ сек цевер дӓ сек сылык вӓр.", "Пустыньын ти тӧремжӹм эртӹш ӹлӹштӓшӹштӓт рисуйымы, но мӹнь тӹдӹм, яжоракын анжал лӓкдӓ манын, эче ик гӓнӓ рисуен пуэнӓм.", "Тиштӹ Изи принц пӹтӓри гӓнӓ Мӱлӓндӹ вӹлӓн лакемӹн, а вара ямын."], "p": 690}, {"t": "text", "c": ["Ти вӓрӹм тӧрӧк пӓлӓш манын, яжоракын анжал лӓкдӓ, ӓнят, кынам-гӹнят Африкыш, пустыньыш, вӓрештӹдӓ.", "Тишецӹн кынам-гӹнят тӓлӓндӓ кыдал эртӓш вӓрештеш гӹнь, ти шӹдӹр лӹвӓлнӹ шалгалалда, идӓ талашы, мӹнь тӓмдӓм ядам!", "Тӹлец гач, токыда шӧртньӹ ӱпӓн изи ӹрвезӓш миэн, йӹнгӹл юкшы доно ваштылаш тӹнгӓлеш дӓ ик ядмашешдӓӓт ак вӓшештӹ гӹнь, тӓ, седӹ, кӱ тӹдӹ ылеш, уже пӓледӓ лиэш.", "Тӹнӓм — пишок тӓмдӓм сарвалем — мӹньӹн ойхем шӧрӓш идӓ монды, йӹлерӓкӹн мӹлӓм тӹдӹн толмыжы гишӓн сирен колтыда..."], "p": 691}]}