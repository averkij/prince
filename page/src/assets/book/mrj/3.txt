{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "ІІІ", "p": 42}, {"t": "text", "c": ["— Мӹнь донем вет цилӓ чӹдӹ.", "— Тӹдӹлӓн ситӓ.", "Мӹнь тӹлӓт изи гӹцӓт изи патям пуэнӓм."], "p": 42}, {"t": "text", "c": ["— Техеньок изижӓт агыл, — рисункем вӹлнӹ вуйжым кымык ӹштен, тӹдӹ маньы.", "— Анжемӓ!", "Патяэм амален кен.", "Тенге мӹнь Изи принц доно пӓлӹмӹ линӓм."], "p": 43}, {"t": "text", "c": ["Кышец тӹдӹ лӓктӹн, мӹнь эче шукы жеп ынгылен кердделам.", "Изи принц мӹлӓм ядмаш вӹлӓн ядмашым пуэн, ӹшкежӹ мӹньӹн ядмашвлӓэм вуйта колдеӓт.", "Кышак-тишӓк келесӹмӹ шамаквлӓжӹ гӹц веле мӹлӓм цилӓ пачылты.", "Тенге, пӹтӓри гӓнӓ самолётем цаклымыкыжы (самолётым мӹнь рисуяш ам тӹнгӓл, тидӹ мӹлӓнем утла нелӹ), тӹдӹ мӹнь гӹцем яды:"], "p": 45}, {"t": "text", "c": ["— Тидӹ ма хӓдӹр?"], "p": 46}, {"t": "text", "c": ["— Тидӹ хӓдӹр агыл. Тидӹ чонгештӹлеш.", "Самолёт ылеш. Мӹньӹн самолётем."], "p": 47}, {"t": "text", "c": ["Мӹнь тӹдӹлӓн чонгештен моштымем гишӓн когоэшнен келесӹшӹм. Тӹнӓм тӹдӹ ӧрӹн сӹгӹрӓл колтыш:"], "p": 48}, {"t": "text", "c": ["— Кыце!", "Тӹнь пӹлгом гӹц кенвазынат?"], "p": 49}, {"t": "text", "c": ["— Ане, — ладнанок мӹнь келесӹшӹм."], "p": 50}, {"t": "text", "c": ["— Потикӓокыш!"], "p": 51}, {"t": "text", "c": ["Дӓ Изи принц йӹнгӹл юкшы доно пишок ваштыл колтыш. Тидӹ мӹньӹм шӹдештӓрӹш. Йӓлвлӓ мӹньӹн эксӹквлӓэм шотеш нӓлӹт гӹнь, мӹлӓм утларак келшӓ ыльы.", "Вара тӹдӹ ушештӹш."], "p": 52}, {"t": "text", "c": ["— Тенге гӹнь, тӹнят пӹлгом гӹцӹн валенӓт?", "Махань планета гӹц?"], "p": 53}, {"t": "text", "c": ["Тӹнӓмок мӹнь тӹдӹн кышец лӓкмӹжӹ гишӓн тыштым пӓлӹшӹм, дӓ тӧрӧк ядын шӹндӹшӹм:"], "p": 54}, {"t": "text", "c": ["— Тӹньжӹ тиш вес планета гӹц вӓрештӹнӓт ма?"], "p": 55}, {"t": "text", "c": ["Тӹдӹ ӹш вӓшештӹ. Самолётем анжен, вуйжым веле олен ӹрзӓльӹ."], "p": 56}, {"t": "text", "c": ["— Тишӓкен тӹнь мӹндӹрцӹн толын кердделат. Тӹдӹ ӹшкедурешӹжӹ тамам шукы шаныш.", "Вара патяэм кӹшӓнжӹ гӹц лыктын, шергӓкӓнжӹм ӹвӹртен анжылташ тӹнгӓльӹ. Тӓ ынгыледӓ, сӓй, кыце пеле ӹняндӓрӹмӹ «вес планетӹвлӓ» гишӓн мӹньӹн пӓлӹмем шон колтен.", "Мӹнь эче мам-гӹнят ядышт нӓлӓш цацышым:"], "p": 58}, {"t": "text", "c": ["— Кышец тӹнь ылат, шергӓкӓнем?", "Кышты тидӹ, «тӹнь донет»?", "Кышкы тӹнь патяэм нӓнгенет?"], "p": 59}, {"t": "text", "c": ["Изиш шаналтымыкыжы, тӹдӹ келесӹш:"], "p": 60}, {"t": "text", "c": ["— Йӓшӹк хӓлӓ пумет пиш яжо, йыдым тӓгӓ патяэм тӹштӹ амалаш тӹнгӓлеш."], "p": 61}, {"t": "text", "c": ["— Лачокат.", "Шамакым колыштат гӹнь, мӹнь тӹлӓт эче кӓндӹрӓм пуэм, кечӹ мычкеш тӹдӹм ялштен коден кердӓт лиэш. Дӓ эчежӹ ишкӹм."], "p": 63}, {"t": "text", "c": ["Тишӓкен Изи принц лепкӓжӹмӓт кыптыртальы."], "p": 64}, {"t": "text", "c": ["— Ялшташ?", "Малын тидӹ келеш?"], "p": 65}, {"t": "text", "c": ["— Но вет ат ялшты гӹнь, тӹдӹ тагышкат кен колта дӓ ямын кердеш..."], "p": 66}, {"t": "text", "c": ["Дӓ изи тӓнгем эчеӓт сусун ваштыл колтыш:"], "p": 67}, {"t": "text", "c": ["— Кышкы тӹдӹ кен кердеш!"], "p": 68}, {"t": "text", "c": ["— Кышкы-гӹнят.", "Со тӧр дӓ анзыкы, кышкы сӹнзӓжӹ анжа..."], "p": 69}, {"t": "text", "c": ["Тӹнӓм Изи принц пингӹдӹн пелештӹш:"], "p": 70}]}