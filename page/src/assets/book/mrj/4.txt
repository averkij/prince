{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "ІV", "p": 71}, {"t": "text", "c": ["— Тидӹ нимат агыл, мӹньӹн тӹштӹ вӓрем пиш чӹдӹ! Дӓ изиш сылыкынрак тӹдӹ ушештӓльӹ:"], "p": 72}, {"t": "text", "c": ["— Со тӧр дӓ анзыкы кен, мӹндӹркӹ шоаш ак ли."], "p": 73}, {"t": "text", "c": ["Тенге мӹнь эче иктӹм, пиш керӓлӹм, пӓлен нӓльӹм: тӹдӹн шачмы планетӹжӹ пӧрт гӹц изиш вел когорак ылын!"], "p": 74}, {"t": "text", "c": ["Тидӹжӹ мӹньӹм когонат ӹш ӧрӹктӓрӹ.", "Мӹнь пӓленӓм, Мӱлӓндӹ, Юпитер, Марс, Венера гань кого планетӹвлӓ гӹц пасна, эче шӱдӹ нӓрӹ вес планета улы, кыдывлӓлӓн лӹмвлӓм пумы агыл. Нӹнӹ логӹц кыдыжы техень изивлӓ ылыт, телескоп ваштат, вӓк, ак каеп.", "Кынам астроном техень планетӹм пачеш, тӹдӹлӓн лӹм вӓреш номерӹм веле пуа.", "Шамак толшеш, тӹдӹм лӹмдӓт астероид 3251."], "p": 75}, {"t": "text", "c": ["Ӹнян вир донок мӹнь келесен кердӓм, Изи принц астероид Б 612 лӹмӓн планета гӹц толын.", "Ти астероидӹм ик гӓнӓ веле телескоп гач цаклымы, 1909 ин, тӹдӹм турок астроном ужын."], "p": 76}, {"t": "text", "c": ["Астроном ти ӹвӹртӓрӹшӹ увер гишӓн Халыквлӓ лошты кӹлӹм кычышы астрономвлӓн конгрессӹштӹ кымдан пӓлдӹртен.", "Дӓ тӹдӹ турок выргемӓн ылынат, тӹдӹлӓн иктӓт ӹнянӹде.", "Когорак эдемвлӓ техеньӹ ылыт!"], "p": 77}, {"t": "text", "c": ["Астероид Б 612 репутацин цӓшешӹжӹ Турцин диктаторжы пушташ сӧрӹмӹ доно лӱдӹктен, ӹшке халыкшылан Европыштышыла чиӓш шӱден. 1920-шы ин тӹ астроном эчеӓт ӹшке у планетӹм тӹшлен лыкмы пӓшӓжӹ гишӓн шайышт пуэн. Ти гӓнӓ тӹдӹ остатка мода семӹнь чиэн ылын, дӓ тӹдӹм цилӓн ӓкленӹт дӓ шотеш пиштенӹт."], "p": 78}, {"t": "text", "c": ["Мӹнь тӓлӓндӓ ти астероид гишӓн детальвлӓ дӓнгӹнь шайышт пушым дӓ номержӹмӓт келесӹшӹм, лач когораквлӓ лӹмеш веле.", "Когораквлӓ шотым яратат.", "Кынам нӹнӹлӓн у тӓнгет гишӓн шайыштат, нӹнӹ нигынамат сек керӓл гишӓн ак ядеп.", "Нӹнӹ нигынамат ак ядеп: «Махань тӹдӹн юкшы?", "Махань мадышла тӹдӹ мадаш ярата?", "Тӹдӹ лӹпӹвлӓн коллекцим пога ӓль агеш?» Нӹнӹ тӓмдӓм ядыт: «Маняр иӓш тӹдӹ ылеш?"], "p": 79}, {"t": "text", "c": ["Маняры тӹдӹн шоляжы ӓль ӹзӓжӹ улы?", "Маханьы тӹдӹн нелӹцшӹ?", "Маняр оксам ӓтяжӹ ровотая?»", "Дӓ тидӹ паштек эдемӹм пӓлен нӓлӹнӹт, шанат.", "Когораквлӓлӓн тенге келеседӓ гӹнь: «Мӹнь ошалгы-якшар кӹрпӹцӓн цевер пӧртӹм ужынам, окняштыжы — герань пеледӹш, а левӓш вуйыштыжы — кӓдӹвлӓ», нӹнӹ нигынамат ынгылен ак кердеп, маханьы ти пӧрт ылеш.", "Нӹнӹлӓн келесӓш келеш: «Мӹнь шӱдӹ тӹжем франкаш пӧртӹм ужынам». Тӹнӓм нӹнӹ ӧрӹн колтат: «Махань тӹдӹ цевер!»", "Седӹндон нӹнӹлӓн тенге келеседӓ гӹнь: «Изи принцӹн лачок ылмыжылан вир техеньӹ — тӹдӹ пишок ӹвӹртӓрӹшӹ ылын, тӹдӹ ваштылын дӓ тӹдӹлӓн патя келеш ылын. Кӱлӓн патя келеш, тӹдӹ уж лачокок ылын», — тӹнӓм когораквлӓ ӹнгӹжӓштӹм лӱктӓлӹт дӓ, эче тетяок ылыда, шаналтат.", "Вес статян нӹнӹлӓн келесӹмӹкӹдӓ: «Изи принц астероид Б 612 лӹмӓн планета гӹц толын», нӹнӹ тидӹлӓн ӹнянӓт дӓ молы гишӓн ядышташ ак тӹнгӓлеп."], "p": 80}, {"t": "text", "c": ["Коговлӓ техень ылыт.", "Нӹнӹ вӹкӹ шӹдешкӓш ак кел.", "Изивлӓ нӹнӹм пишок ынгылен моштышашлык ылыт."], "p": 81}, {"t": "text", "c": ["Но мӓмнӓм, ӹлӹмӓшӹм ынгылышывлӓм, мӓмнӓм конечно, шот ваштылта веле!"], "p": 82}]}