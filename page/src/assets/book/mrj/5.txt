{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "V", "p": 85}, {"t": "text", "c": ["Мӹнь ти шайыштмашым кымыл донок ямак гань тӹнгӓлнем ыльы.", "Мӹнь тенге келесӹнем ыльы: «Ӹлен-ылын Изи принц. Тӹдӹ ӹшкежӹ гӹц изишеш веле когорак планетӹштӹ ӹлен дӓ тӹдӹлӓн пишок тӓнг ситӹде...».", "Кӱ ӹлӹмӓшӹм ынгыла, техень шамаквлӓ лачокат ӹнянлӓ шактен кердӹт. Седӹ, мӹнь книгӓэм пӓшӓ уке гӹц веле ӹнем лыдыкты. Мӹлӓм тидӹм шайышташ куштылгок агыл.", "Тӓнгем патяжы доно мӹньӹм кодымыжы годшен куд иӓт эртен.", "Дӓ мондаш ӹнжӹ ли манын, мӹнь тӹдӹ гишӓн тиштӹ шайышташ цацем.", "Тӓнг гишӓн мондат гӹнь, худа.", "Цилӓнок тӓнг уке.", "Дӓ тӹнӓм мӹнь лиӓм ыльы коговлӓ гань, кыдывлӓлӓн шот гӹц пасна нимат ак кел."], "p": 85}, {"t": "text", "c": ["Седӹндонок мӹнь чиӓ короплям дӓ шукы цӹреӓн карандашвлӓм нӓлӹнӓм.", "Мӹньӹн иготыштем угӹц рисуяш тӹнгӓлӓш пиш нелӹ — мӹнь вет цилӓжӓт ӹлӹмӓшӹштем лач ик удавым вӹлецӹн дӓ кӧргӹ гӹц рисуенӓм, дӓ тӹдӹжӹмӓт куд иӓшӹн!", "Мӹнь, седӹ, рисункывлӓэм лачокла ганьым ӹштӓш цацен анжем. Но тенге ӹштен кердмӹлӓнем воксеок ам ӹнянӹ.", "Ик гӓнӓ яжон лӓктеш, вес гӓнӓ изишӓт келшен ак тол.", "Теве кыт шотыштат изиш самынялтынам. Тиштӹ Изи принц утла кого лӓктӹн. Вес вӓре утла изи ылеш.", "Выргем цӹрежӹ гишӓнӓт тӧр келесен ам керд. Седӹндонок мӹнь тенгеӓт дӓ тӹнгеӓт рисуяш цацен анжем, кыце яжон, тенгеок худанат лиӓлтеш. Дӓ эче сек керӓлӹштӹжӓт самынялт кердӓм.", "Тенге гӹнят, мӹньӹм простьыде ак ли.", "Мӹньӹн тӓнгем мӹлӓм нимат нигынамат ынгылдарыде.", "Тӹдӹ, виднӹ, машанен, мӹнь ӹшкежӹ гань ылам.", "Но мӹньжӹ, ӹжӓл, патявлӓм йӓшӹк вашт ужын ам мошты.", "Мӹнь, ӓнят, изиш коговлӓ ганьырак ылам. Шонгемӓм, векӓт."], "p": 86}, {"t": "text", "c": ["Кечӹ йӹдеок мӹнь планетӹжӹ гишӓн мам-гӹнят ум пӓлен нӓлӹнӓм. Кыце тӹдӹ тӹшец чонгештен лӓктӹн, кыце путешествуен.", "Тӹдӹ лаштыкын-лаштыкын шайышт миэн, шанымашвлӓжӹ вуйыш пырымы семӹнь.", "Тенгелӓ кымшы кечеш мӹнь баобабвлӓ гишӓн эксӹкӹм пӓлен нӓльӹм."], "p": 88}, {"t": "text", "c": ["Тидӓт патя гишӓн лиӓлтӹн. Такеш ма Изи принц мӹнь гӹцем трӱк ядын шӹндӹш, вуйта тӹдӹм нелӹ коктешлӓнӹмӓшвлӓ ӓренӹт: — Келесӹ, патявлӓ лачок вет тӹшкӓвлӓм качкыт?"], "p": 90}, {"t": "text", "c": ["— Ане, лачок."], "p": 91}, {"t": "text", "c": ["— Ой, махань яжожы!"], "p": 92}, {"t": "text", "c": ["Малын патявлӓн тӹшкӓвлӓм качмышты техень керӓл ылын, мӹнь шӹм ынгылы. Варажы Изи принц ушештӹш: — Тенге гӹнь, нӹнӹ баобабвлӓмӓт качкыт?"], "p": 94}, {"t": "text", "c": ["Мӹнь Изи принцӹм тӧрлӓлтӹшӹм, баобабвлӓ тӹшкӓвлӓ агылеп, а церкӹ кыташ кого пушӓнгӹвлӓ ылыт, дӓ тӹдӹ кӹтӧ нӓрӹ слоным сагажы канда гӹнят, нӹнӹ ик баобабымат качкын ак пӹтӓреп, маньым."], "p": 95}, {"t": "text", "c": ["Слон кӹтӧ гишӓн колын, Изи принц ваштыл колтыш."], "p": 96}, {"t": "text", "c": ["— Тӹнӓм нӹнӹм вӹлӓн-вӹлӓн шагалташ вӓрештеш...", "А вара шаналтен келесӹш:"], "p": 97}, {"t": "text", "c": ["— Баобабвлӓжӹ вет, кушкын шагалмешкӹштӹ, эче изиок ылыт."], "p": 98}, {"t": "text", "c": ["— Тидӹ тӧр!", "Дӓ малан тӹнь патяэтлӓнжӹ изи баобабвлӓм пукшынет?"], "p": 99}, {"t": "text", "c": ["— Ӹне кыце? — тӹдӹ мӹлӓм вӓшештӹш, вуйта проста гӹцӓт проста гишӓн шайыштын."], "p": 100}, {"t": "text", "c": ["Кыце дӓ малын ылмым ӹшкевуяок ынгылымешкем мӹлӓм шукы вуем пыдырташ вӓрештӹ."], "p": 101}, {"t": "text", "c": ["Лачокат, Изи принцӹн планетӹжӹ вӹлнӹ, молы планетӹштӹлӓок, керӓл дӓ аккел шудывлӓ кушкыныт.", "Седӹ, тӹштӹ яжо шудывлӓн яжо нӱшмӹвлӓштӓт дӓ худа шудывлӓн худа нӱшмӹвлӓштӓт ылыныт.", "Но вет нӱшмӹвлӓжӹм ужаш ак ли. Нӹнӹ рокышты амалат. Нӹнӹ логӹц иктӓжӹн вуйышкыжы понгыжалташ шанымаш пырымыкы, кӹньӹлеш.", "Тӹнӓм тӹдӹ шӹтӓ дӓ кечӹ докы пӹтӓри шеклӓнӓлӹн изи, нӹжӹлгӹ дӓ лӱдӹктӓрӹшӓт агыл ӹлӹштӓшвлӓжӹ доно кырма.", "Вара тӹдӹ редис ӓль роза тӹшкӓ лиэш гӹнь, кушкеш гӹнят, нимат агыл.", "Но самшуды ылмыжым пӓлен нӓлмӹкӹ, тӹдӹм тӧрӧк важге лыктын шумыла.", "Изи принцӹн планетӹштӹжӹ пиш худа нӱшмӹвлӓ ылыныт... тидӹ баобабын нӱшмӹвлӓжӹ."], "p": 102}, {"t": "text", "c": ["Ти нӱшмӹвлӓ планета цицок пашен шӹнзӹнӹт.", "А баобабым утла поздан тӹшлен лыкмыкы, тӹдӹ гӹц ытлаш уже нигынамат ак ли.", "Тӹдӹ планета хӓлӓ роалтен нӓлеш. Важвлӓжӹ доно планета вашт лӓктеш.", "Планетӹжӹ утлаок изи, а баобабвлӓжӹ утлаок шукын ылыт гӹнь, тӹнӓм нӹнӹ тӹдӹм шӓлӓтенӓт шуат."], "p": 103}, {"t": "text", "c": ["— Тиштӹ ядмаш дисциплинӹштӹ, — Изи принц варарак мӹлӓм келесӹш.", "— Ирок ӹшкӹметӹм тӹвӹлӓен пӹтӓрӹмӹкӹ, ӹшке планететӹм шытырын тӹвӹлӓйӓш келеш.", "Баобабвлӓм роза тӹшкӓвлӓ гӹц айыраш лимӹкӹ агыл, нӹнӹм кечӹ йӹдеок самлаш келеш. Шӹтӹмӹкӹштӹ, роза тӹшкӓвлӓ дон баобабвлӓ пӹтӓри пишок икань ылыт.", "Самлымы тӹреш нерат лимӹлӓ, но тидӹ пиш керӓл пӓшӓ."], "p": 104}]}