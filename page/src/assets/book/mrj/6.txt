{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "VІ", "p": 105}, {"t": "text", "c": ["Мӓ донышы тетявлӓӓт тидӹм вуйышкышты пиштӹштӹ манын, икӓнӓ тӹдӹ мӹлӓм яжо рисункым ӹштӓш цацен анжаш шӱдӹш."], "p": 105}, {"t": "text", "c": ["— Нӹнӹ кынам-гӹнят путешествуяш кеӓт гӹнь, — тӹдӹ мӹлӓм маньы, — тидӹ нӹнӹлӓн керӓл лин кердеш. Вес пӓшӓ кынамжы изиш вычалат кердеш, нимат агыл.", "Но баобабвлӓ шотышты пӓшӓм вараэш кодаш гӹнь, попашат уке, тидӹ катастрофыш сӓрнӓлтеш.", "Мӹнь пӓленӓм ик планетӹм, кышты ӧркӹ ӹлен.", "Тӹдӹ ӹшке жепӹштӹжӹ кым тӹшкӓм самлен шоктыде...", "Изи принцӹн шаяжы семӹнь ти планетӹм рисуйышым.", "Мӹнь нигынамат моральым лыдаш яратыделам. Но баобабвлӓн лӱдӹшӹштӹ гишӓн воксеок чӹдӹм пӓленӓ, седӹндон нӹнӹлӓн, кӱ тӹ астероидӹш вӓрештеш, техень лӱдӹш лачокыш сӓрнӓлт кердеш. Тидӹ верц ик гӓнӓжок мӹнь ӹшкӹмемӹм цӓрӹдеок кодам. Мӹнь келесем: «Тетявлӓ! Баобабвлӓ паштек тӹшлӹдӓ!»", "Мӹнь тӓнгвлӓэм тагынамшен нӹнӹ анзылны шалгышы лӱдӹш гишӓн шижтӓрӹнем, вет нӹнӹ тидӹ гишӓн акат цаклеп, кыце мӹнь ӹшкеӓт пӹтӓри цаклыделам.", "Седӹндон мӹнь тидӹм пишок яжон рисуяш цаценӓм. Тӹ урок, кыдым мӹнь пуэнӓм, кыды лӹмеш жепем айыренӓм, такеш ак ли.", "Ӓнят, тӓ, малын ти книгӓштӹ, баобабвлӓн гань, вес техень кого рисункы уке, манын яднедӓ?", "Вӓшештӹмӓшӹжӹ пиш проста: цаценӓм гӹнят, мӹньӹн лӓкде.", "А кынам баобабвлӓм рисуенӓм, тидӹ пиш керӓл дӓ вараэш кодаш лидӹмӹ, шаненӓм, тенге рисуяшат кымылем кузен."], "p": 106}, {"t": "text", "c": ["Эх, Изи принц! Изин-олен мӹнь ынгыленӓм, махань йыкырикӓ ылын тӹньӹн ӹлӹмӓшет.", "Шукы жеп тӹнь кечӹ шӹцмӹм веле анжен шӱметӹм кӓндӓренӓт.", "Мӹнь тидӹм нӹлӹмшӹ кечӹн ирок пӓлен нӓльӹм. Тӹнӓм тӹнь маньыц:"], "p": 108}, {"t": "text", "c": ["— Мӹнь кечӹ шӹцмӹм пишок анжаш яратем.", "Ӓлмӓ кечӹ шӹцмӹм анжаш кенӓ..."], "p": 109}, {"t": "text", "c": ["— Тӹдӹм вычалаш вӓрештеш."], "p": 110}, {"t": "text", "c": ["— Мам вычаш?"], "p": 111}, {"t": "text", "c": ["— Кечӹн шӹцмӹ жепӹм вычалмыла."], "p": 112}, {"t": "text", "c": ["Пӹтӓри тӹнь пиш ӧрӹн колтышыц, вара ӹшке ӹшкӹметӹм ваштылаш тӹнгӓльӹц дӓ келесӹшӹц:"], "p": 113}, {"t": "text", "c": ["— Мӹнь со тонем ылам машанем!"], "p": 114}, {"t": "text", "c": ["Лачокшымат. Цилӓн пӓлӓт, кынам Америкӹштӹ кечӹвӓл, Франциштӹ кечӹ уже шӹнзеш."], "p": 115}]}