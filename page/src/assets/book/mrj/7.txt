{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "VІІ", "p": 118}, {"t": "text", "c": ["Ик минутышты Франциш вӓрештӓш лиэш ылгецӹ, кечӹ шӹцмӹм ужаш лиэш ыльы...", "Франци яктежӹ, ӹжӓл, пиш мӹндӹр.", "А тӹньӹн изи планета вӹлнет пӧкенӹм веле икманяр ашкылеш тӓрвӓтӓлӓш келеш ылын.", "Дӓ, кынам шоэш, эчеӓт пӹцкемӹшӓлтмӹм оролен кердӓт...", "— Икӓнӓ ик кечӹ мычкы мӹнь нӹллӹ кым гӓнӓ кечӹ шӹцмӹм анженӓм! Дӓ изиш варарак тӹнь ушештӹшӹц: — Пӓлет... кынам когон йыкырикӓ, кечӹ шӹцмӹм анжен, йӓнгеш лыж чучеш...", "— Тенгежӹ тӹ кечӹн, кынам тӹнь кечӹ шӹцмӹм нӹллӹ кым гӓнӓ ужынат, тӹлӓт пишок йыкырикӓ ылын?"], "p": 118}, {"t": "text", "c": ["Но Изи принц ӹш вӓшештӹ."], "p": 119}, {"t": "text", "c": ["Вӹзӹмшӹ кечеш, эчеӓт патялан тау, Изи принцӹн секретшӹм пӓлен нӓльӹм.", "Тӹдӹ нимат келесӹдеок мӹнь гӹцем трӱк ядын шӹндӹш, вуйта ти шанымашыжы вуйыштыжы шукы пӧрдӹлӹн."], "p": 121}, {"t": "text", "c": ["— Патя тӹшкӓвлӓм качкеш гӹнь, тӹнӓм тӹдӹ пеледӹшвлӓмӓт качкеш?"], "p": 122}, {"t": "text", "c": ["— Тӹдӹлӓн ма вӓрештеш, цилӓ качкеш."], "p": 123}, {"t": "text", "c": ["— Имӓн пеледӹшвлӓмӓт качкеш ма?"], "p": 124}, {"t": "text", "c": ["— Ане, имӓн пеледӹшвлӓмӓт."], "p": 125}, {"t": "text", "c": ["— Тенге гӹнь, малын имвлӓжӹ келӹт?"], "p": 126}, {"t": "text", "c": ["Тидӹм мӹнь пӓлӹделам.", "Мӹнь когон йӓрсӹделам, моторыштем цаткыдын шӹнзӹшӹ ик гайкым шӧрен лыкташ цаценӓм."], "p": 127}, {"t": "text", "c": ["Йӓнгемӓт йӓнг вӓрӹштӹ ылде, самолётыштем тамажы лачокат пыдырген, дӓ вӹдӓт пӹтӓш тӹнгӓлӹн — цилӓ тидӹ мӹньӹм эче пуше ойхырыктен."], "p": 128}, {"t": "text", "c": ["— Малын ӹне имвлӓжӹ келӹт?"], "p": 129}, {"t": "text", "c": ["Изи принц иктӓ-мам ядын гӹнь, вӓшештӹмӹм колмешкӹжӹ нигынамат цӓкнӹде.", "Ти гайка гишӓн цӹтенӓт кердделам дӓ йӹлмӹш ма толын, тӹдӹм келесен пуэнӓм:"], "p": 130}, {"t": "text", "c": ["— Имвлӓ пеледӹшвлӓлӓн нималанат ак келеп, нӹнӹ шӹдешкӹмӹ пар доно имвлӓм лыктыт."], "p": 131}, {"t": "text", "c": ["— Ой!"], "p": 132}, {"t": "text", "c": ["Но икманяр жеп эртӹмӹкӓт тӹдӹ вуйта пӱ вашт келесӹш:"], "p": 133}, {"t": "text", "c": ["— Мӹнь тӹлӓт ам ӹнянӹ!", "Пеледӹшвлӓ нӹжгӓвлӓ дӓ льыскыды кӓпӓн ылыт. Нӹнӹ цилӓлӓн ӹнянӓт.", "Кердмӹштӹ семӹнь виӓнрӓк каяш цацат. Имӹштӹ доно нӹнӹ цилӓм лӱдӹктӓт машанат...", "Мӹнь юкымат шӹм лык.", "Ӹшкӹлӓнемжӹ ти мӓгӓлӹн: «Ти гайка эчеӓт ак лӓк гӹнь, мӹнь тӹдӹм молот доно шӓпнӹктем», — попенӓм.", "Изи принц угӹц шанымашвлӓэм лоэштӓрӹш:"], "p": 134}, {"t": "text", "c": ["— Дӓ тӹнь шанет, пеледӹшвлӓ...", "— Уке! Уке!", "Нимат мӹнь ам шаны!", "Мӹнь тӹлӓт, ма вуйыш пырыш, тӹдӹм веле вӓшештӹшӹм.", "Мӹнь пиш когон ам йӓрсӹ, керӓл пӓшӓм ӹштем!"], "p": 135}, {"t": "text", "c": ["Тӹдӹ вӹкем ӧрӹн анжальы."], "p": 136}, {"t": "text", "c": ["— Керӓл пӓшӓм ӹштет!"], "p": 137}, {"t": "text", "c": ["Тӹдӹ вӹкем, кидӹштӹшӹ молотем, машинӓ маслеш шимемшӹ парнявлӓэм вӹкӹ анжен."], "p": 138}, {"t": "text", "c": ["Дӓ ти ынгылыдымы хӓдӹр, кыды вӹлнӹ кымык шӹнзенӓм, тӹдӹлӓн воксеок цеверлӓ чучде."], "p": 139}, {"t": "text", "c": ["— Тӹнь коговлӓ гань попет! — тӹдӹ маньы.", "Мӹлӓм намыс лин колтыш."], "p": 140}, {"t": "text", "c": ["А тӹдӹ ӹжӓлӓйӹдеок кашартыш: — Тӹнь цилӓ лыгет... нимат ат ынгылы! Тӹдӹ шутяла агыл шӹдешкен колтыш."], "p": 142}, {"t": "text", "c": ["Вуйжым ӹрзӓльӹ, шӧртньӹ ӱпшӹм мардеж лыжге шӓлӓтӓльӹ.", "— Мӹнь пӓлем ик планетӹм, тӹдӹн хозажы техеньӹ пӹцкӓтӓ-якшар лицӓӓн ылеш.", "Тӹдӹ ӹлӹмӹ курымыштыжы ик пеледӹшӹмӓт ӱпшӹц анжыде.", "Ик гӓнӓӓт ик шӹдӹр вӹкӓт анжалде. Тӹдӹ нигынамат иктӹмӓт яратыде. Нигынамат нимат ӹштӹде, лач цифрвлӓм шотлен шӹнзен.", "Ирок гӹц вады якте тӹдӹ, тӹнь ганеток, со иктӹмок попа: «Мӹнь серьёзный эдем ылам!", "Мӹнь серьёзный эдем ылам!» — дӓ когоэшнӹмӓшеш ӹфӹлен шӹндӹмӹлӓ чучеш.", "Но тӹдӹ эдем агыл, тӹдӹ калявонгы ылеш."], "p": 144}, {"t": "text", "c": ["— Ма?"], "p": 145}, {"t": "text", "c": ["— Калявонгы!"], "p": 146}, {"t": "text", "c": ["Изи принц шӹдӹ пар доно ошем ижӹ кеш."], "p": 147}, {"t": "text", "c": ["— Миллион и пеледӹшвлӓн имвлӓ кушкыт.", "Дӓ миллион и, нимат анжыдеок, патявлӓ пеледӹшвлӓм качкыт.", "Коли тидӹ керӓл агыл, пӓлен нӓлӓш, малын имвлӓ нималанат агылеп гӹнь, пеледӹшвлӓ нӹнӹм кушташ цацат?", "Коли патявлӓ дон пеледӹшвлӓ лошты ма гишӓн кредӓлмӓш кеӓ, пӓлӓш керӓл агыл?", "Пӹцкӓтӓ-якшар цӹреӓн кӹжгӹ пӱэргӹн арифметикӹжӹ гӹц тидӹ керӓлрӓк агыл ма?", "Теве мӹнь сӓндӓлӹк вӹлнӹ ик пеледӹшӹм пӓлем, кыды нигыштат вес вӓре уке, лач мӹньӹн планетӹштем веле кушкеш, дӓ иктӓ цевер ирок изи патя нӓлешӓт дӓ трӱкок тӹдӹм качкын колта. Акат пӓлӹ лиэш, мам тӹдӹ ӹштен шуэн. Малын тидӹ лиӓлтеш, коли пӓлӓш керӓл агыл? Тӹдӹ якшарген кеш. Изиш лимӹкӹ, шаяжым пакыла кычыш:"], "p": 149}]}