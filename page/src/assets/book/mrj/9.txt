{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Изи принц", "p": 1}], "body": [{"t": "h2", "c": "ІX", "p": 174}, {"t": "text", "c": ["— Такеш мӹнь тӹдӹм колыштынам, — ик кечӹн тӹдӹ мӹлӓм шӱмжӹм пачы, — пеледӹшвлӓм нигынамат колышташ ак кел.", "Нӹнӹм ӱпшӹнзӓш дӓ вӹкӹштӹ анжаш веле келеш.", "Мӹньӹн пеледӹшем гӹц тотлы пыш планетем йӹр шӓрлен, но мӹнь тӹдӹлӓн сусу лин моштыделам. Тигрвлӓн кӹчвлӓ гишӓн шаявлӓ мӹньӹм шӹдештӓренӹт, а мӹлӓм пурырак лиӓш келеш ылын...", "Тӹдӹ эче иктӹ гишӓн мӹлӓм ӹнянен шайышт пуш:"], "p": 174}, {"t": "text", "c": ["— Мӹнь тӹнӓм нимат ынгылыделам!", "Шамаквлӓ мыч агыл, пӓшӓ мыч суяш келеш ылын.", "Тӹдӹ мӹлӓм пышыжым пуэн, ӹлӹмӓшем сотемдӓрен.", "Мӹнь кыргыж шӹлшӓшлык ылделам!", "Йойланымыжы гӹц нӹжгӓ йӓнгжӹм пӓлен нӓлшӓшлык ылынам.", "Пеледӹшвлӓ тенге коктешлӓнен моштат!", "Но мӹнь эче пиш сӓмӹрӹк ылынам дӓ яратен моштыделам."], "p": 175}, {"t": "text", "c": ["Кыце мӹнь ынгылышым, Изи принц шӹжӹм кешӹ дӓ шошым толшы кеквлӓ сага чонгештӓш шанен пиштен.", "Ирок, лӓктӹн кемӹ анзыц, тӹдӹ планетӹжӹм яжон тӹвӹлӓен коден.", "Ӹрӹшӹ вулкан кӧргӹвлӓм кыце келеш, ирӹктен лыктын.", "Тӹдӹн кок ӹрен кердшӹ вулканжы ылын.", "Ирок йӹде нӹнӹ вӹлнӹ качкышым ӹрӹктӓш пишок яжо.", "Тӹлец пасна, ик йӧрӹшӹ вулканжы ылын.", "Кыце тӹдӹ маньы: «Мам пӓлет, ма лин кердеш». Тӹдӹ тенгеок йӧрен кешӹ вулканымат ирӹктен.", "Вулканвлӓм ирӹктӹмӹкӹ, нӹнӹ тырынрак дӓ ик семӹнь йылат, пыдештдеок.", "Вулканвлӓн пыдештмӹштӹ шӹкш трубашты тыл пижӹн кемӹ гань. Попашат уке, мӓмнӓн Мӱлӓндӹнӓ вӹлнӹ вулканвлӓм ирӹктӓш манын, мӓ пишок изивлӓ ылына. Седӹндонок нӹнӹ мӓлӓннӓ тинӓр эксӹкӹм кандат."], "p": 177}, {"t": "text", "c": ["Тенгеок изиш сылыкынрак Изи принц кодшы баобаб самвлӓм кӹрӹн лыктын.", "Тӹдӹ ӹнде мӹнгеш нигынамат ак пӧртӹл, шанен. Дӓ тӹ ирок цилӓ юж пӓшӓм келшен ӹштен.", "А кынам тӹдӹ остатка гӓнӓ пеледӹшӹш вӹдӹм кӹшкен дӓ тӹдӹм леведӓш йӓмдӹлӓлтӹн, тӹдӹ мӓгӹрӓлтен колташат йӓмдӹ ылын."], "p": 178}, {"t": "text", "c": ["— Цеверӹн, — тӹдӹ маньы. Шӹмӓ пеледӹш юкымат ӹш лык."], "p": 180}, {"t": "text", "c": ["— Цеверӹн, — тӹдӹ эче ик гӓнӓ пелештӹш."], "p": 181}, {"t": "text", "c": ["Пеледӹш кахыралтыш, но кӹлмӹмӓшеш мол агыл."], "p": 182}, {"t": "text", "c": ["— Мӹнь ородишкӓ ылынам, — тагыце трӱк тӹдӹ пелештӹш.", "— Простьы мӹньӹм. Дӓ цӓшӓн лиӓш цацы."], "p": 183}, {"t": "text", "c": ["Тӹдӹ ӧпкӓлӹдеок попымыжы доно ӧрӹктӓрӹш. Мам шанаш, Изи принц пӓлӹдеӓт — леведшӓшлык калпакшы кидӹштӹжок ылын. Кышецӹн техень тыр нӹжгӓжӹ лӓктӹн, тӹдӹ ынгылыде. — Ане, мӹнь тӹньӹм яратем, — пеледӹш тӹдӹлӓн келесӹш."], "p": 184}, {"t": "text", "c": ["— Тӹнь тидӹм тишкевек пӓлӹделат дӓ тидӹ мӹньӹн вуйнаматем. Тидӹ ӹнде воксеок керӓл агыл.", "Но тӹнь, мӹнь ганемок, ородишкӓ ылынат. Цӓшӓн лиӓш цацы.", "Охоницӓ калпакетшӹм ӧрдӹжкӹ пиштӹ. Мӹлӓм тӹдӹ ӹнде ак кел."], "p": 186}, {"t": "text", "c": ["— А кыце мардежшӹ?", "— Мӹнь тенгеок кӹлмӹделам.", "Мӹлӓм йонгата йыд мардежеш яжо вел лиэш.", "Мӹнь вет пеледӹш ылам."], "p": 187}]}