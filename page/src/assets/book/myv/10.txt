{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "X", "p": 189}, {"t": "text", "c": ["– А кода ракшатне, унжатне…", "– Монень сави кирдемс кавто-колмо гусеницат, бути бажан теевемс содавиксэкс нимиляв марто.", "Сынь, арсян, пек мельстуицят. Кие сестэ карми тень сакшномо? Тон кармат васоло.", "Покш ракшатнеде мон а пелян. Моньгак улить кенжень. Ды сон панжадо оймесэнзэ невтинзе ниле пупамонзо.", "Мейле таго мерсь: – Иля таргсе шкасонть, стака тень кирдемс!", "Арсят туемс – азё."], "p": 190}, {"t": "text", "c": ["Сон арсесь, илязо нее Вишка инязорнэ, кода сон аварди.", "Те цецясь ульнесь прянь пек верьга кирдиця."], "p": 191}, {"t": "text", "c": ["Вишка инязорнэнь планетантень сехте маласо аштесть 325, 326, 327, 328, 329 3С30 астероидтнэ."], "p": 192}, {"t": "text", "c": ["Секскак васенцекс сон арсесь ливтямс тов: эряви муемс эсь прянтень тев, тонадомс мезескак."], "p": 193}, {"t": "text", "c": ["Васенце астероидэнть лангсо эрясь инязор. Оршазь пурпурсо ды раужо пуло ракшасо, сон аштесь озадо инязоронь эзем лангсо – аволь пек питней ды теке марто ине."], "p": 194}, {"t": "text", "c": ["– А, вана мон ломанем! – сергедсь инязор, зярдо неизе Вишка инязорнэнть."], "p": 195}, {"t": "text", "c": ["«Кода сон монь содымем? – арсезевсь Вишка инязорнэ. – Сон неи эйсэнь васенцеде!».", "Сон а содыль, кода инязортнэ ваныть эрямонть лангс шождасто: сыненст весе ломантне – уреть."], "p": 196}, {"t": "text", "c": ["– Сак малазон, ули мелем вадрясто ваномсат, – мерсь инязорось, ды марясь прясонзэ ине ломанекс сень коряс, мекс ули кинень-бути инязорокс."], "p": 197}, {"t": "text", "c": ["Вишка инязорнэ варштась перькава – сельмсэ вешнесь озамо таркине, ансяк мазый раужо пуло ракшань мантиясь велтясь весе планетанть.", "Савсь аштемс стядо, а сон истя сизесь… мик автевсь кургозо."], "p": 198}, {"t": "text", "c": ["– Прянь ветямось а мери автемс курго азорот пингстэ, – мерсь инязорось.", "– Мон а мерян тонеть автемс курго."], "p": 199}, {"t": "text", "c": ["– Истя лиссь, – мерсь сонензэ Вишка инязорнэ, пек виздезь.", "– Мон кувать ульнинь ки лангсо ды умок эзинь удо…", "– Сестэ мон мерян тонеть автемс курго, – мерсь инязорось. Ламо иень перть мон эзинь нейне, кода кияк авти курго.", "Монень те кармась вечкевеме.", "Секскак, автик кургот!", "Мон кармавтан!"], "p": 200}, {"t": "text", "c": ["– Мон визделгалян…седе тов монень а тееви… – ёвтась Вишка инязорнэ ды пек якстерьгадсь."], "p": 201}, {"t": "text", "c": ["– М-м, м-м… Сестэ… Мон кармавтан тонеть косто автемс курго, косто… Инязорось тапавсь, марявсь, теке аламодо кежензэ састь."], "p": 202}, {"t": "text", "c": ["Эрьва инязоронтень эряви, кунсолозт эйсэнзэ апак кевкстне.", "Каршо молемат сон а кирди. Сон ульнесь весенень азор.", "Аняк сон ульнесь паро ойме, секскак макснесь ансяк превей кармавтомат."], "p": 203}, {"t": "text", "c": ["«Бути мон кармавтса генералом велявтомс транзеекс, – кортыль сон, – ды бути генералось а топавтсы кармавтомам, те карми монь чумось, аволь сонзэ»."], "p": 204}, {"t": "text", "c": ["– Мертядо монень озамс? – сэтьместэ кевстизе Вишка инязорнэ."], "p": 205}, {"t": "text", "c": ["– Кармавтан: озак! – каршо мерсь инязорось ды верьга прянь кирдезь кепедизе мастор лангсто раужо пуло ракшань мантиянзо."], "p": 206}, {"t": "text", "c": ["Вишка инязорнэ кодаяк эзь чарькоде. Планетась истямо вишине. Мезе лангсо азор те инязорось?"], "p": 207}, {"t": "text", "c": ["– Тынк инязорось, – ушодсь сон, – мертядо тынк кевкстемс…", "– Кармавтан: кевксть! – капшазь мерсь инязорось."], "p": 208}, {"t": "text", "c": ["– Тынк инязорось… мезе лангсо тынь азор?"], "p": 209}, {"t": "text", "c": ["– Весенть лангсо, – капшазь мерсь инязорось. – Весенть лангсо?"], "p": 211}, {"t": "text", "c": ["Инязорось аволдась кедьсэнзэ, сэтьместэ невтсь планетанзо лангс ды лия планетатненьгак лангс, тештне лангс."], "p": 212}, {"t": "text", "c": ["– Весе тень лангсо тынь азор? – таго кевкстизе Вишка инязорнэ."], "p": 213}, {"t": "text", "c": ["– Истя – мерсь инязорось."], "p": 214}, {"t": "text", "c": ["Сон марясь прянзо весенть лангсо азорокс ды сонзэ азорксчинтень арасель кодамояк пе."], "p": 215}, {"t": "text", "c": ["– Тештне эйсэнк кунсолыть? – кевстизе Вишка инязорнэ."], "p": 216}, {"t": "text", "c": ["Кода эно, – каршо мерсь инязорось. – Тештне сеске кунсолыть.", "Мон а вечкан а кунсоломат."], "p": 217}, {"t": "text", "c": ["Вишка иязоронть потмозо пешкедсь мельспародо! Вана сонензэ улемс весенть лангсо азорокс! Сестэ сон вановоль чинь озамонть лангс аволь ниленьгемень нилексть чизэнзэ, мик сизьгемень кавксть, паряк сядоксть, кавто сядоксть ды сонензэ а саволь айгшемс эзементь таркасто таркас!", "Сон таго нусмалгадсь, зярдо кармась арсеме кадозь планетанть ланга ды апак тално вешсь инязоронть кедьстэ:"], "p": 218}, {"t": "text", "c": ["– Мон пек неевлия чинь замонть…", "Энялдан, лездадо монень, кармавтынк чинть озамс…", "– Бути мон крамавтса кодамояк генералонть ливтнемс нимилявокс цецясто цецяс, паряк арсемс-сёрмадомс трагедия, паряк теевемс иневедень транзеекс ды генералось а топавтсы камавтомам, кие эйсэтэденек карми чумокс? – сон, паряк, мон?"], "p": 219}, {"t": "text", "c": ["– Тынь, тынк инязорось, – шкань апак ютавтне каршо мерсь Вишка инязорнэ."], "p": 220}, {"t": "text", "c": ["– Видестэ кортат, – кемекстызе инязорось. – Эрьванть кедьстэ эряви кевкстемс сенть, мезесь сонензэ тееви.", "Азорксчись улезэ прев марто.", "Бути тон мерят эсеть ломантненень ёртовомс иневедьс, сон теи революция.", "Мон вешан эсь прянь кунсолома секс, мекс макснян превей кармавтомат."], "p": 221}, {"t": "text", "c": ["– А кода чинь озамось? – таго теде ёвтась Вишка инязорнэ: бути мезескак педи, удалов зярдояк эзь потсе, зярс а ёвтыльть тензэ каршо вал."], "p": 222}, {"t": "text", "c": ["– Карми тонеть чинь озамоськак.", "Мон кармавтса чинть озамс.", "Ансяк васняяк учоса эрявикс шканть, вана теньсэ ашти паро азоронть превейчизэ."], "p": 223}, {"t": "text", "c": ["– Зярдо сыть эрявикс шкатне? – кевкстизе Викшка инязорнэ."], "p": 224}, {"t": "text", "c": ["– М-м, м-м, – каршо мерсь инязорось ды теке шкасто велявтнесь эчке ковкерсэнть лопатнесэ. – Те карми… Гм, гм… Те карми течи чокшне сисем чассто ниленьгеменце минутасто."], "p": 225}, {"t": "text", "c": ["Вишка инязорнэ автизе кургонзо.", "Пек берянь, мекс тесэ а ванови чинь озамось зярдо мелеть!", "Видьстэ меремс, сонзэ мелезэ кармась молеме."], "p": 226}, {"t": "text", "c": ["– Монень туема, – мерсь сон инязоронтень. – Тесэ монень теемс а мезе."], "p": 227}, {"t": "text", "c": ["– Лиядт! – мерсь инязорось, сонензэ ульнесь пек мельспаро, мекс муевсь се, кие лангсо сон ульнесь азор ды мелезэ арасель сонзэ нолдамс. – Лиядт, мон тейтян тонь министракс."], "p": 228}, {"t": "text", "c": ["– Мезень министракс?"], "p": 229}, {"t": "text", "c": ["– Ну… юстициянь."], "p": 230}, {"t": "text", "c": ["– А кинь тесэ судямс!"], "p": 231}, {"t": "text", "c": ["– Кона ёндо варштамс, – каршо мерсь инязорось. – Те шкас педе пес эзинь ванкшно весе модан.", "Мон пек сырян, каретанень арась таркам, ялго яксемс истя сизят… – Мон весе ванкшнынь! – сергедсь сон. – Тосояк кия арась."], "p": 233}, {"t": "text", "c": ["– Сестэ судяк эсь прясот, – мерсь инязорось.", "Те сехте стака.", "Эсь прянть судямс лиятнеде седе стака. Бути тон тонадат парсте эсь прясот судямо, лиси, тон алкукс превеят."], "p": 234}, {"t": "text", "c": ["– Эсь прям судяви эрьва косо, – мерсь Вишка инязорнэ. – Тень кис монень а эряви лиядомс тынк кедьсэ."], "p": 235}, {"t": "text", "c": ["– Гм, гм… – мерсь инязорось.", "– Монень маряви, планетасон эри сыре крыса.", "Мон марсян, кода сон разди вень перть.", "Тон судявлик те сыре крысанть. Лиясто кармавтык сонзэ куломас.", "Тонь эйстэ карми аштеме сонзэ эрямозо. Ансяк свал эряви полавтомс куломас паниця валот. Эряви ванстомс сыре крысанть, сон минек ськамонзо."], "p": 236}, {"t": "text", "c": ["– А вечкан мон кармавтомс куломас, – мерсь Вишка инязорнэ. – Шка сась монень туемс."], "p": 237}, {"t": "text", "c": ["– Эзь са, – каршо мерсь инязорось."], "p": 238}, {"t": "text", "c": ["Вишка инязорнэ пурнакшнось ки лангс, ансяк арасель мелезэ коламс сыре азоронть ёжонзо."], "p": 239}, {"t": "text", "c": ["– Бути тынк инязоронтень эряви, сеске топавтовост тынк кармавтоматне, – мерсь сон, – тыненк эряви макснемс превей крамавтомат.", "Саемс, мереде монень сеске сыргамс ки лангс, шкань апак таргсе…", "Монень маряви, ней сась пек паро шкась те кармавтомантень."], "p": 240}, {"t": "text", "c": ["Инязорось чатьмонсь ды Вишка инязорнэ талнозь аламос аштесь таркасонзо, мейле лекстясь ды сыргась ки лангс."], "p": 241}, {"t": "text", "c": ["– Аравтан тонь эсень кучовт ломанекс! – куроксто мельганзо серьгедсь сонензэ инязорось."], "p": 242}]}