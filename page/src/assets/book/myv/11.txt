{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "XІ", "p": 243}, {"t": "text", "c": ["Те шкане тейсь истямо чама, мерят, теке эряви апак арсе топавтомс сонзэ меленть."], "p": 243}, {"t": "text", "c": ["«Ачарькодевикс ломанть неть покштнэ» – те шкане молезь мерсь эстензэ Вишка инязорнэ."], "p": 244}, {"t": "text", "c": ["Омбоце планетасонть эрясь эсь прянь вечкиця."], "p": 246}, {"t": "text", "c": ["– Вай, вана монь вечкицямгак муевсь! – серьгедсь сон, ансяк васолдо кода неизе Вишка инязорнэнть."], "p": 247}, {"t": "text", "c": ["Эсь прянь вечкиця ломантненень маряви, весе вечкить эйсэст. – Шумбрачи, – мерсь Вишка инязорнэ. – Кодамо тынк тамашань пряспутоманк."], "p": 249}, {"t": "text", "c": ["– Те эряви сюконямонть кис, – кармась ёвтнеме эсь прянь вечкицясь.", "– Эряви сюконямс, зярдо весе эйсэнь вастыть ды шумбракстнить.", "Пек берянь, мекс кияк тей а совси."], "p": 250}, {"t": "text", "c": ["– Вана кода? – меревсь Вишка инязорнэ: сон мезеяк эзь чарькоде."], "p": 251}, {"t": "text", "c": ["– Цяпака кедьсэть, – мерсь сонензэ эсь прянзо вечкицясь."], "p": 252}, {"t": "text", "c": ["Вишка инязорнэ кармась цяпамо.", "Эсь прянь вечкицясь каизе пряспутоманзо ды сэтьместэ сюконясь."], "p": 253}, {"t": "text", "c": ["«Тесэ седе мельспаро, аволь кода сыре инязоронть кедьсэ», – арсезевсь Вишка инязорнэ. Таго ушодсь цяпамо кедьсэнзэ. Эсь прянь вечкицясь таго кармась прянь комавтнеме ды кайсесь пряспутоманзо."], "p": 254}, {"t": "text", "c": ["Ветешка минутат мольсь теке тевесь мельга-мельцек ды Вишка инязорнэнтень те налкставсь. – Мезе эряви теемс, празо пряспутомась? – кевкстсь сон."], "p": 256}, {"t": "text", "c": ["Ансяк эсь прянь вечкицясь эзь маря.", "Эсь прянь вечкицятне мезеяк а марить эсь прянь шнамодо башка. – Тон алкукскак монь мельспаросо сюкониця вечкицям? – кевкстизе сон Вишка инязорнэнть."], "p": 258}, {"t": "text", "c": ["– А кода те, вечкемс сюконязь?"], "p": 259}, {"t": "text", "c": ["– Вечкемс сюконязь, те чарькодемс, те планетасонть мон весемеде мазый, вадрясто оршазь, сюпав ды превей."], "p": 260}, {"t": "text", "c": ["– Тонь планетасо тондеть башка кияк араськак!"], "p": 261}, {"t": "text", "c": ["– Мезеяк, мальспаронь кис шнак эйсэнь!"], "p": 262}, {"t": "text", "c": ["– Мон шнан, мерсь Вишка инязорнэ, аламодо кепединзе лавтовонзо, – ансяк кодамо теньсэ парось?"], "p": 263}]}