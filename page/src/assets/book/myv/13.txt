{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "XІІІ", "p": 277}, {"t": "text", "c": ["Вишка инязорнэ сыргась седе тов, сон ульнесь абунгадозь ды мезеяк эзь чарькоде."], "p": 278}, {"t": "text", "c": ["Нилеце планетась ульнесь тевень теиця ломанень.", "Сонзэ ульнесть истя ламо тевензэ, мик Вишка инязорнэнть самсто прянзояк эзизе кепеде."], "p": 280}, {"t": "text", "c": ["– Шумбрачи, – мерсь сонензэ Вишка инязорнэ.", "– Тынк таргамканк мадсь."], "p": 281}, {"t": "text", "c": ["– Колмо кавто марто – вете.", "Вете сисем марто – кемгавтово.", "Кемгавтово колмо марто – кеветее.", "Шумбрачи.", "Кеветее сисем марто – комськавтово.", "Комсь кавтово ды кото – комсь кавксово.", "Шка арась пицька кирвазтемс.", "Комсь котово ды вете – колоньгемень вейке.", "Вай!", "Весемезэ, лиси, ветесядт вейке миллионт котосядт комсь кавтово тёжат сисемсядт колоньгемень вейке."], "p": 282}, {"t": "text", "c": ["– Ветесядт миллионт мезть?"], "p": 283}, {"t": "text", "c": ["– А? Тон тескат?", "Ветесядт миллионт… Ней а содангак мезть.", "Монь истя зяро важодемам! Мон ломанесь тевень теиця, шкам арась кель човсемс.", "Кавто вете марто – сисем…", "– Ветесядт миллионт мезть? – такого кевкстизе Вишка инязорнэ: бути мезде сон кевкстиль, а оймиль семс, зярс сонензэ эзть ёвта."], "p": 284}, {"t": "text", "c": ["Тевень теиця ломанесь кепедизе прянзо."], "p": 285}, {"t": "text", "c": ["– Ведьгемень ниле иеть мон эрян те планетасонть ды весе те шкане монь тевстэ сайнимезь ансяк колмоксть.", "Васенцеде, ютасть комсь кавтово иеть, монень косто-бути ливтясь панжиковонь унжа.", "Сон кепедсь истямо шалт, мик мон теинь ниле ильведевкст ловомсто.", "Омбоцеде, ютасть кевейкее иеть, монь лепштимем ревматизма.", "Озадо ламо аштемадонть.", "Монь арась шкам яксемс. Мон пек тевев ломанесь. Колмоцеде… вана сон!", "Теня, лиси, ведесядт миллионт…", "– Миллионт мезть?"], "p": 286}, {"t": "text", "c": ["Тевень теиця ломанесь чарькодсь, эряви мезеяк ёвтамс, оймамо а кадсысзь."], "p": 287}, {"t": "text", "c": ["– Ветесядт миллионт неть вишинетнеде, конатне лиясто неявить коштсо."], "p": 288}, {"t": "text", "c": ["– Те мезть, карвот?"], "p": 289}, {"t": "text", "c": ["- Аволь, истямо кондят вишинеть, цитницят."], "p": 290}, {"t": "text", "c": ["– Мекшт?"], "p": 291}, {"t": "text", "c": ["– Аволь. Истят вишкинеть, сырнень, эрьва цёлакось кода варшты лангозост, сеске прязонзо сыть арсемат.", "А мон ломанесь тевень теиця. Арась шкам арсемс."], "p": 292}, {"t": "text", "c": ["– Чарькодинь, тештне?"], "p": 293}, {"t": "text", "c": ["– Истя-истя. Тештне."], "p": 294}, {"t": "text", "c": ["– Ветесядт миллионт тештеть? Мезе мартост кармат теме?"], "p": 295}, {"t": "text", "c": ["– Ветесядт вейке миллионт котосядт комсь кавтово тёжат сисемсядт колоньгемень васенце.", "Мон ломанесь тевень теиця, вечкан, улезэ парсте ловнозь."], "p": 296}, {"t": "text", "c": ["– Мезе эно теят неть весе тештнень марто?"], "p": 297}, {"t": "text", "c": ["– Мезе теян? – Мезе."], "p": 299}, {"t": "text", "c": ["– Мезеяк а теян. Мон азор сынст лангсо."], "p": 300}, {"t": "text", "c": ["– Азор тештнень лангсо? – Истя."], "p": 302}, {"t": "text", "c": ["– Теде икеле мон нейнинь инязор, конась…", "– Инязортнэ мезеяк лангсо азорокс а эрсить.", "Сынь ансяк ветить тевть.", "Те лия."], "p": 303}, {"t": "text", "c": ["– Тонеть мезекс эряви улемс тештень азорокс?"], "p": 304}, {"t": "text", "c": ["– Арсян улемс сюпавокс."], "p": 305}, {"t": "text", "c": ["– Мезекс эряви улемс сюпавокс?"], "p": 306}, {"t": "text", "c": ["– Сестэ рамавить од тештеть, бути кияк сынст мусынзе."], "p": 307}, {"t": "text", "c": ["«Сон корты теке симиця ломанесь» – арсезевсь Вишка инязорнэ."], "p": 308}, {"t": "text", "c": ["Таго кармась кевкстнеме:"], "p": 309}, {"t": "text", "c": ["– А кода улемс тештнень лангсо азорокс?"], "p": 310}, {"t": "text", "c": ["– Тештне кинь? – музгордезь кевстизе теицясь."], "p": 311}, {"t": "text", "c": ["– А содан.", "Киньгак."], "p": 312}, {"t": "text", "c": ["– Сестэ лиси, сынь монь, мон васенцекс теде ёвтынь."], "p": 313}, {"t": "text", "c": ["– Те сатны?"], "p": 314}, {"t": "text", "c": ["– Сатны.", "Бути тон муят алмаз, конанть арась азорозо, – сестэ лисни, сон тонь. Бути тон муят усия, конанть арась азорозо, сон карми тонь. Бути прязот сы кодамояк арсема, тон саят лангозонзо патент: сон тонь.", "Мон азор тештне лангсо секс, мекс мондень икеле кияк эзь чарькоде улемс сыненст азорокс."], "p": 315}, {"t": "text", "c": ["– Те алкукс истя, – мерсь Вишка инязорнэ.", "– Мезе тон мартост тейнят?"], "p": 316}, {"t": "text", "c": ["– Улян тенст азорокс, – каршозонзо мерсь теицясь.", "– Ловнан эйсэст секень тев.", "Те пек стака.", "Ансяк мон ломанесь пек тевень теиця."], "p": 317}, {"t": "text", "c": ["Ансяк Вишка инязоронтень ульнесь аламо."], "p": 318}, {"t": "text", "c": ["– Бути монь ули парсеень пацинем, сон монень тапардави кирьгава ды саеви эстень, мартон, – мерсь сон. – Бути монь ули цецям, сон монень сезеви ды саеви мартон.", "А тонеть а саевить тештне!"], "p": 319}, {"t": "text", "c": ["– А саевить, ансяк монень сынь путовить банкс."], "p": 320}, {"t": "text", "c": ["– Кода истя?"], "p": 321}, {"t": "text", "c": ["– Вана кода: сёрмадса конёв лангс, зяро монь тештень. Мейле путса коневонть паргос ды пекстаса сонзэ панжомас."], "p": 322}, {"t": "text", "c": ["– Те весе?"], "p": 323}, {"t": "text", "c": ["– Те саты."], "p": 324}, {"t": "text", "c": ["«Пейдемань тевть» – арсезевсь Вишка инязорнэ. – Теке марто поэтика. Ансяк аволь истямо кеме тев»."], "p": 325}, {"t": "text", "c": ["Мезесь алкуксонь тев, мезесь аволь, – тень Вишка инязорнэ чарькодсь эсензэ ладсо, аволь кода покш ломантне."], "p": 326}]}