{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "ІV", "p": 71}, {"t": "text", "c": ["– Теде а мезть пелемс, тосо монь пек аламо таркам. Ды таго нусамнясто мерсь:"], "p": 72}, {"t": "text", "c": ["– Зярдо ютат ансяк видьстэ-видьстэ, васов а пачкодят…"], "p": 73}, {"t": "text", "c": ["Вана истя мон панжинь эстень истямо тев: сонзэ тиринь планетазо покшолмань коряс ансяк кудошка!"], "p": 74}, {"t": "text", "c": ["Видьстэ меремс, те мон аволь пек дивавтымем.", "Мон содылинь, Мода, Юпитер, Марс, Венера покш планетатнеде башка улить сядодо ламо лият ды ютксост вастневить истят вишинеть, мик телескопсояк а неявить.", "Зярдо кодамояк астроном панжи истямо планетыне, сон максы сонензэ аволь лем, а кодамояк номер.", "Саемс: 3251 астероид."], "p": 75}, {"t": "text", "c": ["Монень алкукс маряви, Вишка инязорнэ ливтясь тезэнь истямо планетынестэ, конанть лемезэ «B-612».", "Те астероидэнть нейнизь телескопонть пачк ансяк весть, 1909 иестэ, нейнизе Турциясто астроном."], "p": 76}, {"t": "text", "c": ["Астрономось ёвтнизе эсензэ мельспаро панжовксонзо Раськеютконь астрономонь промкссо.", "Ансяк кияк сонензэ эзь кеме ды весе те секс, мекс сон ульнесь оршазь туркань оршамосо.", "Вай, кодат ломанть неть покштнэ!"], "p": 77}, {"t": "text", "c": ["B-612 астероидэнть часияс, туркань инязорось кежейстэ, мик куловтомас, кармавтсь эсензэ эрицятненень кандтнемс Европань паля. 1920 иестэ теке астрономось таго ёвтнесь эсензэ панжовксстонть. Ней сон оржазель меельце шкань моданть коряс ды весе сонзэ кемизь."], "p": 78}, {"t": "text", "c": ["Мон истя домкасто ёвтнинь B-612 астероидэнть ланга ды ёвтыя номерэнзэяк ансяк покш ломантнень кис.", "Покштнэ пек вечкить цифрат.", "Зярдо ёвтнят тенст эсеть од ялгадо, сынь зярдояк а кевкстить седе, мезде алкукс эряви кевкстемс.", "Зярдояк сынь а мерить: «А кодамо сонзэ вайгелезэ?", "Мейсэ сон вечки налксеме?", "Кундтни сон нимилявт?». Сынь кевкстнить: «Зяро сонзэ иензэ?"], "p": 79}, {"t": "text", "c": ["Зяро сонзэ лелянзо-ялаксонзо?", "Зяро сонзэ сталмозо?", "Зяро ярмак пандыть сонзэ тетянстэнь?».", "Ды теде мейле маряви тенст, пек парсте ней содасызь ломаненть.", "Зярдо кортат покш ломантненень: «Мон неинь мазый кудо, кона вачказь валдо-якстере кирьпецьстэ, вальма лангсо герань, кудо прясо гулькат», – ансяк кодаяк прязост а сы те кудось.", "Сыненст эряви меремс: «Мон неия те сядо тёжат франконь питнесэ кудонть», – ансяк сестэ сынь сергедить: «Кодамо мазый!».", "Истяяк, зярдо сыненст меремс: «Вана тувталт, мезень коряс содави Вишка инязорнэнь улемазо: сон ульнесь пек, пек вадрине, сон пейдсь ды сонензэ пек эрявсь вишка ревине.", "А кинень эряви вишка ревине, се алкукс ули мастор лангсо», – бути сыненст истя меремс, сынь ансяк кепедсызь лавтовост и варштыть лангозот, теке ачарькодиця вишка эйкакшке лангс.", "Ансяк бути меремс сыненст: «Сон ливтясь планетасто, конанть лемезэ B-612 астероид», – те сеске кемевтсынзе сынст ды сынь а кармить макснеме ачарькодевикс кевкстемат."], "p": 80}, {"t": "text", "c": ["Вана истямо раське неть покш ломантне.", "А эряви лангозост кежиявтнемс.", "Эйкакштненень эряви чарькодемс покштнэнь."], "p": 81}, {"t": "text", "c": ["Ансяк минь сеть, кие чарькоди, мезе истямось эрямо, ды минь, чарькодеви, раксетяно номертнэнь ды цифратнень лангсо!"], "p": 82}]}