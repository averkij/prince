{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "V", "p": 85}, {"t": "text", "c": ["Мон паро мельсэ ушодовлия те повестенть дивань ёвкс ладсо.", "Мон ушодовлия истя: «Эрясь-аштесь Вишка инязорнэ. Сон эрясь планета лангсо, конась эседензэ аволь ламодо покш, ды сонензэ пек эзь сатно ялга…».", "Сеть, кить чарькодить, мезе истямо эрямось, сеске неявлизь, те алкуксонь видечи. Мон пелян, илязт ловно книгасон ансяк пейдемань кис.", "Седейзэнь пштикс сялги, зярдо арсезеван Вишка инязорнэ ялгадон ды аволь шожда тень кортамс сонзэ ланга.", "Ютасть кото иеть, кода сон вишка ревинензэ марто кадымем.", "Ды мон бажан ёвтнемс ланганзо, илязо стувтово сон.", "Те пек берянь, зярдо ломантне стувтнесызь ялгаст.", "Аволь эрьванть ули ялгазо.", "Мон пек пелян улемс истямокс, кода покш ломантне, конатненень цифратнеде башка мезеяк а эряви."], "p": 85}, {"t": "text", "c": ["Вана тень кисэяк мон раминь краска марто парго ды ламотюсонь карандашт.", "Те пек аволь шожда – монь иесэ таго кармамс артомо, бути весе эрямонь перть ансяк артнинь повигуй лангсто ды потсто, ды ансяк кото!", "Чарькодеви, карман пек ёнов молиця тееме. Ансяк а содан, кода парсте монень те тееви.", "Васенце портретэсь яла лисни парсте, лиясь малавгак а молиця.", "Вана сэренть коряскак: вейке артовкссонть Вишка инязорнэм лись пек покшокс, лиясонть – пек вишинекс.", "Мон тунь стувтыя, кодамо тюсонь ульнесь сонзэ оршамозо.", "Варчнян артомс истяяк, лиякскак, кода понги. Ды паряк маняван кодамояк аволь покш ёнкстнэсэ.", "Тынь уш пек илядо кежиявто.", "Монь ялгам зярдояк мезеяк парсте эзь ёвтне.", "Паряк, сон арсесь, мон истяман, кодамо сон.", "Ансяк мон а маштан тееме вишка ревиненть чувтонь паргонть пачк.", "Паряк, мон аламодо молян покштнэ ёнов. Маряви, сыредян аламонь-аламонь."], "p": 86}, {"t": "text", "c": ["Эрьва чи кармилинь содамо мезеяк од сонзэ планетадонзо, се ланга, кода кадызе сонзэ ды кода яксесь лия таркава.", "Сон ёвтнесь теде аламонь-аламонь, лиядо кортамсто.", "Истя, колмоце чистэ мон карминь содамо баобабтнень марто кажодонть."], "p": 88}, {"t": "text", "c": ["Те весе лись вишка ревиненть кис. Марявсь, Вишка инязорнэнть ёжос совасть стака мелявтомат, сестэ сон кевкстсь: – Ёвтак, алккукс вишка ревинетне ярснить куракшто?"], "p": 90}, {"t": "text", "c": ["– Истя, ярснить."], "p": 91}, {"t": "text", "c": ["– Те паро!"], "p": 92}, {"t": "text", "c": ["Эзинь чарькоде, мекс паро, зярдо вишка ревинетне ярснить куракшто. Ансяк Вишка инязорнэ таго мерсь: – Лисни, сынь баобабтояк ярснить?"], "p": 94}, {"t": "text", "c": ["Мон меринь, а эряви тапамс, бабобабось – те аволь куракш, те пек покш чувто, сэрензэ коряс церковань баягатнень видьс, ды бути сон тезэнь вети слононь стада, сыненст а пореви вейке баобабоськак."], "p": 95}, {"t": "text", "c": ["Зярдо Вишка инязорнэ марясь слонтнэнь коряс, кармась ракамо:"], "p": 96}, {"t": "text", "c": ["– Сынст саволь путомс лангсек-лангсек…", "Мейле мерсь домкасто арсезь:"], "p": 97}, {"t": "text", "c": ["– Баобабтнэ васняяк, касомадост икеле, эрсить пек вишинекс."], "p": 98}, {"t": "text", "c": ["– Те истя.", "Ансяк мезекс тонь ревинентень ярсамс вишка баобабто?"], "p": 99}, {"t": "text", "c": ["– Кода эно! – сергедсь сон, теке кортамось мольсь весенень чарькодевикс тевде."], "p": 100}, {"t": "text", "c": ["Савсь тень яжамс пря ды арсемс, мейсэ тесэ тевесь."], "p": 101}, {"t": "text", "c": ["Вишка инязорнэнь планетасо, кода весе лия планетатнесэяк, касыть лезэв ды апаро тикшеть.", "Лисни, тосо улить паро, лезэв тикшень видьметь ды апаро тикшень, берянь видьметь.", "Ансяк, видьметне а неявить. Сынь удыть мода потсо семс, зярс вейкесь эйстэдест а сыргози.", "Сестэ сон карми лисеме: сон почкоди ды карми касомо чинтень, васняяк маряви истямо вадрякс ды лезэвекс.", "Бути сон карми кшуманекс ды валдо-якстере куракшокс, сестэ кадык кассы весенень парос.", "Ансяк зярдо те кодамояк апаро тикше, эряви таргамс сонзэ ундокснэк-мезнек, зярдо редяви.", "Ды Вишка инязорнэнь планетасо улить апарот, берянь видьметь… те баобабонь видьметне."], "p": 102}, {"t": "text", "c": ["Планетань весе модась сэреди эйстэдест.", "Бути баобонть сеске а редямс, мейле мезеяк марто а менят эйстэнзэ.", "Сон вельтясы весе планетанть. Весе сонзэ ундоксонзо пачк пельнесызь моданть.", "Бути планетась пек вишине, а баобабтнэде пек ламо, сынь сезнесызь сонзэ пельксэнь-пелькс."], "p": 103}, {"t": "text", "c": ["Ули истямо кой, – мерсь монень мейле Вишка инязорнэ.", "– Валске марто стят, шласак чамат, ваньскавтсак эсь прят – ды сеске эряви ваньскавтомс эсеть планетат.", "Эрьва чи эряви таргсемс баобабтнэнь, ансяк кода кармить содавомо валдо-якстере куракштнэнь ютксто: вишка касовкскест сынст малав вейкеть.", "Те пек нусманя важодемась, ансяк аволь пек стака."], "p": 104}]}