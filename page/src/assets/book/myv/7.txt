{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Вишка инязорнэ", "p": 1}], "body": [{"t": "h2", "c": "VІІ", "p": 118}, {"t": "text", "c": ["Ды бути ве минутас пачкодемс Францияс, сестэ неяволь мазый чинть озамозо.", "Пек берянь, мекс Франция видьс пек, пек васов.", "А тонь планетасо эрявсь ансяк кавтошка эскельксэс айгемс эзементь. Тон секень тев вановлить чинь озамонь менеленть лангс, зяро мелеть…", "– Весть мон вейке чис неия чинь озамонть ниленьгемень колмоксть! Аламонь аштезь тон поладык: – Содат… зярдо эрси пек нусманя, паро ваномс, кода озы чись...", "– Сестэ, се чистэнть, зярдо тон неить ниленьгемень колмо чинь озамот, тонеть ульнесь пек нусманя?"], "p": 118}, {"t": "text", "c": ["Ансяк Вишка инязорнэ мезеяк эзь мере."], "p": 119}, {"t": "text", "c": ["Ветеце чистэ, таго вишка ревиненть кувалма, мон карминь содамо Вишка инязорнэнть салава тевдензэ.", "Сон кевкстсь апак учо, сеске сельмс, теке мерят сась те мелентень кувака чатьмонезь арсемадонть мейле:"], "p": 121}, {"t": "text", "c": ["– Бути вишка ревинесь ярсни куракшто, сон цецядояк ярсни?"], "p": 122}, {"t": "text", "c": ["– Сон ярсни весемеде, мезе ансяк понги."], "p": 123}, {"t": "text", "c": ["– Пупиця цецятнедеяк?"], "p": 124}, {"t": "text", "c": ["– Истя, пупицетнедеяк."], "p": 125}, {"t": "text", "c": ["– Сестэ мезекс пупамотне? Теде мон а содылинь.", "А ютколь: моторсо эзь калавтово вейке болт, арсинь сонзэ калавтомс."], "p": 127}, {"t": "text", "c": ["Монень ульнесь а ён, тевтне ульнесть берянть, ведь лиялесь аламо ды мон карминь пелеме, илязт уле берянь тевть мон апак учо озамодонть."], "p": 128}, {"t": "text", "c": ["– Мезекс эрявить пупамотне?"], "p": 129}, {"t": "text", "c": ["Зярдо Вишка инязорнэ макснесь кодамояк кевкстема, сон зярдояк эзь пота, зярс сонензэ эзть ёвта кевкстеманзо коряс.", "Акалавтовиця болтось савтсь кежть ды мон ёвтынь мезе понгсь кель алов:"], "p": 130}, {"t": "text", "c": ["– Мезекскак пупамотне а эрявить, цецятне нолдыть сынст кежень самсто."], "p": 131}, {"t": "text", "c": ["– Вана кода!"], "p": 132}, {"t": "text", "c": ["Сась чатьмонема. Мейле сон мерсь теке кежень сазь:"], "p": 133}, {"t": "text", "c": ["– А кеман мон тонеть!", "Цецятне лавшот. Ойместкак лавшот.", "Сын бажить улемс седе виевекс. Сынь арсить – пупака марто эйстэдест весе пелить…", "Тень лангс мон мезеяк эзинь мере.", "Те шкастонть мон кортылынь эстень: «Бути те болтось нейгак а калавтови, мон истя каян ланганзо молоткасо, сон сеске тееви тортакс». Вишка инязорнэ таго колынзе арсеман:"], "p": 134}, {"t": "text", "c": ["– Тон арсят цецятне…", "– Арась!", "Мезеяк мон а арсян!", "Мон меринь сень, мезе васенцекс сась прязон.", "Неят, мон важодян пек эрявикс тев лангсо."], "p": 135}, {"t": "text", "c": ["Сон варчтась лангозон ачарькодемасо:"], "p": 136}, {"t": "text", "c": ["– Пек эрявикс тев лангсо?!"], "p": 137}, {"t": "text", "c": ["Сон яла вансь лангозон: ваднема ойсэ пацьказь, кедьсэ молотка марто, мон коминь ачарькодевикс мезенть-бути велькссэ, конась марявсь сонензэ пек амазыекс."], "p": 138}, {"t": "text", "c": ["– Тон кортат теке покш ломантне! – мерсь сон."], "p": 139}, {"t": "text", "c": ["Монь токавсь оймем.", "А сон апак жаля таго мерсь:"], "p": 140}, {"t": "text", "c": ["– Весе тон тапсят… мезеяк а чарькодят! Сон ней алкукс пек кежиявтсь. Аволдызе прянзо ды вармась витинзе сонзэ сырнень черензэ."], "p": 142}, {"t": "text", "c": ["– Мон содан вейке планета, косо эри вейке азор теке верь якстере чама марто.", "Эрямонзо перть вестькак эзь никсне цецят.", "Вестькак эзь варшта тештне лангс.", "Сон киньгак зярдояк эзь вечкекшне. Ды зярдояк мезеяк эзь тейне. Сон анся теи вейке тев: ловны цифрат. Валскестэ саезь чокшнес яла корты: «Мон пек эрявикс тевень теиця ломань!", "Мон пек эрявикс тевень теиця ломань!» – теке тон. Мерят теке пувави пародонзо.", "Ансяк алкукс сон аволь ломань. Сон панго."], "p": 144}, {"t": "text", "c": ["– Мезе?"], "p": 145}, {"t": "text", "c": ["– Панго!"], "p": 146}, {"t": "text", "c": ["Вишка инязорнэ мик ашолгадсь кежтнеде."], "p": 147}, {"t": "text", "c": ["– Миллион иеть цецятнень улить пупамост. Ды миллион иеть вишка ревинетне теке ярснить цецядо.", "Ды кода те аволь эрявикс тев – чарькодемс, мекс сынь весе виест путыть нолдамс пупамот, бути пупамотнесэ арась кодамояк смусть?", "Мекс а эряви содамс, мезекс вишка ревинетне тюрить вейкест-вейкест марто?", "Те аволь тона якстере чама марто эчке азоронть цифранть ловномадонзо седеяк эрявикс тев?", "Бути мон содан вейкине цеця, сон касы ансяк монь планета лангсо ды лия истямо косояк арась, а вишка ревинесь вейке паро валскестэ вана сайсы ды сэвсы сонзэ ды а карми содамояк, мезе сон тейсь? Ды те весе, тонь коряс, стяконь тев? Сон пек якстерьгадсь. Мейле таго кармась кортамо:"], "p": 149}]}