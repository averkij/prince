{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "І", "p": 3}, {"t": "text", "c": ["Хāли минду биччини нуӈу ананиӈуби, бичихэду «Тэдэмэ тэ̄луӈул» гэлбулэду тэ̄луӈучипулэ сӣмбэ (эпулэ таккурра мōсолба) бӣ итэхэмби гēдара пэскэпсӯли саjимба. Саjиду кадāра муиги ― дабда ― лумгēни аjакта бэиӈӈэ̄.", "Тари эрэӈэчи саjипула биччи:"], "p": 3}, {"t": "text", "c": ["Бичихэду уппулэ: «Дабда лумгēни бэиӈэӈуби мэгдэмбэ, эми сēра.", "Чопē нōни хōниддā эсини туттō, анани калтāмбани саркам аурини, дэппиӈуни хурудэлэ̄ни». Бӣ барамба боддоухамби сӣ маӈгачими бӣвэни, мэ̄нэддэ̄ саjихамби силама карандāсиӡи мэ̄нэ гēдама саjjē. Тари бӣ гēдама саjиби биччи.", "Гэ, эрē бӣ саjихамби:"], "p": 6}, {"t": "text", "c": ["Бӣ мэ̄нэ саjиӈуби дājиннēсалтаи иттэуккэччи панучимби, эсису ӈэ̄ллэ̄ сӯ."], "p": 8}, {"t": "text", "c": ["― Силāпа ӈэ̄лэпсулӣ? ― мэккусихэчи миттэи."], "p": 9}, {"t": "text", "c": ["Тариддā силāпа эччини бē.", "Тари силōннō лумгэхэ дабда биччини.", "Тэ̄ли бӣ дабда дōвони саjихамби дājиннēсал уидэ̄буддочи. Нōттоичи гэгдэкэ хаивадда чипāли аллаупури.", "Гэ, эри бӣ дӯдумэ саjиби:"], "p": 10}, {"t": "text", "c": ["Дājиннēсал уччичи миттэи муиги уввēпэннӣ, дōвоннӣ эбуддōввē саjиччē, барамбāда сāгитабуддōввē геогрāпиеӡӡӣ, истōриеӡӡӣ, арипмēчикаӡӡӣ, правописаниӡӡӣ.", "Гэ, чоми нуӈу ананиӈуӡӡи бӣ мэ̄тэлэхэмби мɵрɵмбɵ маӈга саjичимӡи обуӡӡи. Дабдагаччи гēдадумаӡӡӣ, дӯдумэӡӡӣ саjиӈулӡи бӣ мэ̄нэ актаби вэ̄дэхэмби.", "Дājиннēсал хāлиддā хаиваддā эсичи мэ̄нэ уидēрэ, пурилдулэккэ ӡиӈ гултурӯли гэгдэкэ нōттоичи чипāли чӣ аллауми, чӣ аллауми."], "p": 12}, {"t": "text", "c": ["Гэ, тэ̄ли бӣ гои уилэккō силмахамби, сэгдэкчē обуӡӡи тачихамби.", "Сэгдэпэчихэмби бӣ хаввēддā чипāли бӣ бōво.", "Геогрāпеддā тэддэ̄ддэ̄ минду ӡиӈ нāда оччини.", "Бӣ утулихамби гēдара итэми Китаи хаиду бӣнē, хаиду Ариӡона.", "Тари мастā нāда долбо мӣгэчими пулими."], "p": 13}]}