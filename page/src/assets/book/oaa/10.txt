{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "X", "p": 189}, {"t": "text", "c": ["― Бэиӈэлдэ̄, колēлддā…", "― Гӯгулдōкилду сāмачими ананами, маӈиччēлам тāни дӯббэ̄, илāмббэ̄ игиррē.", "Нōчи аjасал тāни. Ӈуикэ̄ миттэи пулипэчилинē? Сӣлэкэ горолō бӣӈэсӣ?", "Дājи бэиӈэлбэлэкэ бӣ эсиви ӈэ̄лэ̄. Минду баккā хосиктаби бӣни. Мөрөни баи бӣ дāруни нōни иттэуччини мэ̄нэ ӡӣн сэпэрӯлиӈуби.", "Чōччи пōjихани: ― Горō, горō, бала, аjа маӈитапсӯли!", "Ӈэнэбуӡӡи томи ― гэ, ӈэннэу."], "p": 190}, {"t": "text", "c": ["Нōни эччини ананаси, Нучӣкэ принсиддэ̄ итэбуддōни, хōни нōни соӈӈēвани.", "Тари биччини ӡиӈ сокунима силлā…"], "p": 191}, {"t": "text", "c": ["Нучӣкэ принси планēтуни дапкадуни биччичи астерōидусал илā таӈгу хори тунда (325), илā таӈгу хори нуӈу (326), илā таӈгу хори нада (327), илā таӈгу хори ӡапку (328), илā таӈгу хори хуjу (329), илā таӈгу илāндō (330)."], "p": 192}, {"t": "text", "c": ["Гэ, дулӯ нōни точчини ӈэнэми тавасаи: уилэккуӡӡи мэ̄ттэкки бāми нāда, хаиваддā таччуридуддā нāда."], "p": 193}, {"t": "text", "c": ["Гēдадума астерōидуду биччини корōли. Пурипуриӡӡӣ, дэлэиӡӡӣ тэттōпулэ, нōни баи бӣддэ̄, мāниддā тронуду тэ̄чини."], "p": 194}, {"t": "text", "c": ["― Гэ, эрē гуруӈуби! ― пулахипиччини корōли Нучӣкэ принсē итэгэччи."], "p": 195}, {"t": "text", "c": ["«Хōни нōни мимбē тāкчинē? ― мөрөчихэни Нучӣкэ принси. ― Нōни иччēни мимбē гēдарамали!»", "Нōни эччини сāра тари корōлил итэччивэчи Бōтои баи: нōндучи чипāли нарисал ― гуру."], "p": 196}, {"t": "text", "c": ["― Лакэ̄ осу, бӣ симбē ананасиви ēроми, ― уччини корōли, ӡиӈ салими тари нōниддā ӈуитэиддэ̄ корōлиӈуни билини."], "p": 197}, {"t": "text", "c": ["Нучӣкэ принси хэрэлими итэхэни ― хаиду тэ̄ввурē, тари аjамаӈу дэлэимэ тэтōни сомихани чипāли планēттō.", "Илисини, хōни толинē, нōниддā ӡиӈ āлихани… Тартэ̄ нōни давāниччини."], "p": 198}, {"t": "text", "c": ["― Доро эсини даввāнипōнда эдэ бӣдуни, ― уччини корōли.", "― Бӣ хэрэссиви симбē даввāнисиваси."], "p": 199}, {"t": "text", "c": ["― Бӣ эччимби оси, ― даррāлихани Нучӣкэ принси, ӡиӈ иламуми.", "― Бӣ горо биччимби поктоду, эччимбиддэ̄ аура…", "― Тэ̄лиддэ̄ бӣ ӡаӈгēррēви ситтэи даввāнибуддōси, ― уччини корōли. ― Ӡиӈ бара ананнē бӣ эччимби иттэ̄ ӈуивэддэ̄ даввāнисива.", "Минду тари пэскэпсули.", "Гэ, даввāнису!", "Тамачē бӣ ӡаӈгēраккуби."], "p": 200}, {"t": "text", "c": ["― Бӣ мēнӡиви… бӣ элэ эсиви оси… ― уччини Нучӣкэ принси чипāли сэ̄м оми."], "p": 201}, {"t": "text", "c": ["― Гм, гм… Тэ̄ли… тэ̄ли бӣ ӡаӈгēррēви ситтэи даввāниссӣ… Корōли тāхани, опōнӡиви, хэрэ̄ тагдахани."], "p": 202}, {"t": "text", "c": ["Эмбē корōлиду ӡиӈ мāни ― нōни ӡаӈгēррēвани нэ̄ тобуддōчи.", "Эсил дōлӡēсалба нōниддā эсини маӈиттā. Тари биччини эдэмэ эдэ.", "Чомиддā нōни мөрөни улиӈга биччини, чоми бӯхэни уидōкимбэ̄мэли ӡаӈгēраккō."], "p": 203}, {"t": "text", "c": ["«Эри бӣ ӡаӈгēрраливи мэ̄нэ генералиӈутакки наму кӣчāни осу, ― умбукки биччини нōни, ― чопē генерāли элини тō ӡаӈгēраккō, тари нōни баитани эси бē, тари баита миниӈи»."], "p": 204}, {"t": "text", "c": ["― Бӣ тэ̄ритэ, ӣ? ― мēммӣ панучини Нучӣкэ принси."], "p": 205}, {"t": "text", "c": ["― Ӡаӈгēррēви: тэ̄ру! ― даррāлихани корōли дājиӡи мупкуми дэлэ̄имэ тэтōби тэ̄мбэни."], "p": 206}, {"t": "text", "c": ["Нучӣкэ принсиддэ̄ пэскэхэни. Планēтутāӈуни ӡиӈ нучӣкэ. Ӈуиӡиjjӯ, хаиӡиjjӯ ӡаӈгēррēни эри корōли?"], "p": 207}, {"t": "text", "c": ["― Сӣ дājиси эдэ̄, ― улухэни нōни, ― пануситэ̄ ситтэи, ӣ…", "― Ӡаӈгēррēви: панусу! ― кусалӡи уччини корōли."], "p": 208}, {"t": "text", "c": ["― Сӣ дājиси эдэ̄… сā чō сӣ королевуствуси?"], "p": 209}, {"t": "text", "c": ["― Хаидуддā чипāли, ― баи даррāлихани корōли. ― Хаидуддā чипāллӣ?"], "p": 211}, {"t": "text", "c": ["Корōли ӈāлаӡӡи иттэуччини, иламулиӡи чокорочими мэ̄нэ планēтутэjjӣ, гои планēтусалтаjjӣ, унēрисэлтэjjӣ."], "p": 212}, {"t": "text", "c": ["― Тари чипāли синиӈӣ? ― панупачихани Нучӣкэ принси."], "p": 213}, {"t": "text", "c": ["― Ӣ, ― даррāлихани корōли."], "p": 214}, {"t": "text", "c": ["Тэддэ̄ддэ̄ нōни биччини ӡиӈ мāни дājи эдэ биччини, эччини сāра хаиваддā хоӡихамба, хаиваддā хэрэссуррē."], "p": 215}, {"t": "text", "c": ["― Унēрил баккā симбē дōлӡичӣ?"], "p": 216}, {"t": "text", "c": ["― панусини Нучӣкэ принси. ― Эмбē, ― даррāлихани корōли, ― унēрил дōлӡими кусалӡи тоичи.", "Эсивэ долӡē бӣ эсиви маӈиттā."], "p": 217}, {"t": "text", "c": ["Нучӣкэ принси ӡиӈ агдахани. Аjа, нōниддā тамачē маӈга бӣлэхэни! Нōни тэ̄ли ēросилахани сӯнэ сэксэмэ гēвамбани ӡӣндō ӡӣлтэ эси бē, надандō дӯлтэ̄лэ̄ бӣлэхэни, багар таӈгултаддэ̄, багар дӯ таӈгултаддэ̄, гēда пōду тэ̄мӣ, тэ̄ккуби эми орокпоччē!", "Чōччи нōни гочи гассам оччини, мэ̄нэ вэ̄дэхэмби нāӈуби дōндуми, пидурэмэ огоччи гэлэхэни корōлитаи:"], "p": 218}, {"t": "text", "c": ["― Бӣ ананасиви итэбуӡӡи сӯнэ тэ̄ривэни…", "Гэ, улиӈгамба тоу, сӯнэмбэ ӡаӈгēррау тэ̄дубуддōни…", "― Бӣддэ̄ ӡаӈгēррагиввē хамачēддā генерāлитаи гӯгулдуӈачи сэгдэпэчибуддōни силлāду силлāтаи, бичиххэ̄ддэ̄ нурибуддōннӣ, наму кӣчāни обуддōннӣ генерāли ӡаӈгēраккō эгини тō, ӈуи баиталу тари билинē ― нōниjjӯ, бӣjjӯ?"], "p": 219}, {"t": "text", "c": ["― Сӣ, дājи эдэ, ― гēдамбаддā минуттэ̄ эми мөрөччē даррāлихани Нучӣкэ принси."], "p": 220}, {"t": "text", "c": ["― Тари ӡиӈ тэдэ, ― ӣ уччини корōли. ― Гēда- гēдасалду товвōми нāда чава, хаива нōни сāрини томи.", "Ӡаӈгēррēсал дуллӯӡи уидōкиӡи ӡаӈгēрактэ̄н.", "Сӣддэ̄ мэ̄нэ гурутакки ӡаӈгēррāгиси намутаи пөччөусу, тарисал вāлиххā андуличи.", "Бӣ дороби бӣни дōлӡуррē гэлэми, тари бӣ хаива гэллēви чипāл уидōки бӣгини."], "p": 221}, {"t": "text", "c": ["― Сӯнэ тӯриникэ̄ хōни? ― дōмбōччини Нучӣкэ принси: хаиваддā гēдара панумактагаччи, нōни эввукки хоӡӡē нэннэуввэ̄ эччēли дōлӡē."], "p": 222}, {"t": "text", "c": ["― Билини ситтэи тӯри сӯнэ.", "Бӣ ӡаӈгēраливи сӯнэ тӯдубуддōни.", "Дуллӯӡи халаччиливи маӈга эрумбэ, гэ тари билини ӡаӈгēррē уидōкини."], "p": 223}, {"t": "text", "c": ["― Хāли билини маӈга эру? ― панумактахани Нучӣкэ принси."], "p": 224}, {"t": "text", "c": ["― Гм, гм, ― дарралихани корōли, момēка календāррē ēроми. ― Тари билини… гм, гм… эсинэӈи тари билини нада чāсиду ӡӣндō минӯтэду сэксэ."], "p": 225}, {"t": "text", "c": ["Нучӣкэ принси даввāнилухани.", "Муналē, jэду эӈэси иттэ̄ сӯнэ тэ̄ривэни, хāли мэ̄нэ ананалиси!", "Тэддэ̄ддэ̄ уми, нōндуни элэгдэ̄ пусуjӯли оччини."], "p": 226}, {"t": "text", "c": ["― Минду элэ, ― уччини нōни корōлитэи. ― Минду jэду хаиваддā эввури тō элэ."], "p": 227}, {"t": "text", "c": ["― Эӡӡē ӈэннō! ― уччини корōли: нōни ӡиӈ кихиргēхэни ча гуруӈуӡӡи бāгаччи, чоми эччини оси нōмбони чӣндуми. ― Эӡӡē ӈэннō, бӣ симбē минӣстру опōнӡилами."], "p": 228}, {"t": "text", "c": ["― Хаи минӣструни?"], "p": 229}, {"t": "text", "c": ["― Ӡулэи минӣструни."], "p": 230}, {"t": "text", "c": ["― Ӈуивэ jэду ӡулэивури анā гочи!"], "p": 231}, {"t": "text", "c": ["― Хōни сāриласē, ― мэккусихэни корōли. ― Бӣ эччēли ēроси чипāли мэ̄нэ королевуствуӈуби.", "Бӣ ӡиӈ сагӡи, минду нāддā пōни анā оксōби дапутабуӡӡи, гитуми пулими ӡиӈ гултурули… Нучӣкэ принси мокчидагаччи гочи гēдалта итэхэни гои планēту сōвони. ― Таррē бӣ итэхэмби! ― пулахипиччини нōни. ― Чаду баккā ӈуиддэ̄ анā."], "p": 233}, {"t": "text", "c": ["― Тэ̄ли мэ̄нэ мэ̄пи ӡулэиру, ― уччини корōли.", "― Тари ӡā эси бē.", "Мэ̄пи ӡулэими горōл ӡā эси бē гоинēсалпаду. Сӣ мэ̄пи тэддэ̄ ӡуллэими утуллēгиси, тэ̄ли сӣ ӡиӈ уидōкиси."], "p": 234}, {"t": "text", "c": ["― Мэ̄нэ мэ̄пи бӣ хаидуддā биӡини ӡулэириви, ― уччини Нучӣкэ принси. ― Чоми минду нāдала анā сунду дэрэиӡими."], "p": 235}, {"t": "text", "c": ["― Гм, гм… ― уччини корōли.", "― Бӣ мөрөччиви, хаидукā бӣ планēтудуввē сагӡи ачē бӣни.", "Бӣ дōлӡиви, хōни нōни долбо хосисивани.", "Сӣ ӡулэирилэхэси ча сагӡи ачēмба. Эру эрунду ӡаӈгēрами вāгиттау.", "Синдӯмэли билини тари нōни биллиниjjӯ ― хаjjӯ. Чопē гēда-гēдалта нāда нōмбони хурраудуми. Сагӡи ачēмба асараури: нōниддā мунду гēдамали."], "p": 236}, {"t": "text", "c": ["― Бӣ эсиви аjаура вāгитами ӡаӈгēрами, ― уччини Нучӣкэ принси. ― Гэ, тэддэддэ̄ минду элэ."], "p": 237}, {"t": "text", "c": ["― Анā, элэ эси бē, ― мэккусихэни корōли."], "p": 238}, {"t": "text", "c": ["Нучӣкэ принси, гэ, ӈэнубуӡӡи тоини, поктокки, нōниддā эччини ананаси сагӡи монархи аксабуддōни."], "p": 239}, {"t": "text", "c": ["― Сӣ дājи эдэси, нāдассуми, сӣ унӡивэси нэ̄ тобуддōчи, ― нōни уччини, ― сӣ бӯрилэхэси миттэи уидōкимэ ӡаӈгēраккō.", "Эмэчēмбэ: сӣ унӡилэхэси миттэи кусалӡи ӈэнубуддōвве, минӯттэ̄ддэ̄ эми халаччē...", "Бӣ мөрөччиви, эси эру ӡиӈ улиӈгадума ӈэнудуми."], "p": 240}, {"t": "text", "c": ["Корōли хаивадда эччини ундэ, Нучӣкэ принсилэкэ хэрэ эркэӡи мөрөчипиччини, чōпē э̄рикпиндугэччи ӈэнэхэни поктокки."], "p": 241}, {"t": "text", "c": ["― Посōли опōнӡиви симбē! ― кусалӡи хамараккēни нōттоини корōли пулахипиччини."], "p": 242}]}