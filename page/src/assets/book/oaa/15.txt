{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "XV", "p": 363}, {"t": "text", "c": ["«Эри нари, ― уччини мэ̄ттэкки Нучӣкэ принси, дулэсэи ӈэнэми, ― эри нари, хамачēмбэ чипāлиннē болӡиччēлахачи ― корōлиддэ̄, мэ̄пи аjауриддā, аракимāнуддā, уилэми бӣддэ̄.", "Тэддэ̄ умиддэ̄ нōндучи чипāлиннēсалду нōни гēдамали, бӣ мөрөччидуввē, инэмӯли эси бē.» Нучӣкэ принси эрикпиндухэни. «Нōндуни аjā бӣчи ӡēсучими, ― мөрөчихэни нōни гочи. ― Нōни планēтутāни гочи ӡиӈ кискӯка.", "Чаду дӯннēтэи бӣкку анā…».", "Нōни мэ̄ттэкки эччини тэдэччē чава, хаива баранӡи муналичини ча улиӈгамаӈу планēтукāмба гочи гēда дāруни: хори ӡӣн чāсиду нōккēни улиӈга биччини сэксэ гēвамбани ēроми гēда минга ӡӣн таӈгу ӡӣндōлто!"], "p": 364}, {"t": "text", "c": ["Нуӈӈē планēта биччини ӡōлто дājидума дуллӯдумэӡи.", "Нōккēни мапа биччини, хамачē мōми бичихэсэлбэ ɲурихани."], "p": 366}, {"t": "text", "c": ["― Гэ, иттэусу!", "Эрē пулисиннē синдахани! ― пулахипиччини нōни, Нучӣкэ принсē итэгэччи. Нучӣкэ принси столи оjодуни тэ̄хэни э̄ричибуӡӡи. Нōни элэ барамба нāва пуличини!"], "p": 368}, {"t": "text", "c": ["― Хаввēду сӣ? ― панучини нōмбони мапа."], "p": 369}, {"t": "text", "c": ["― Хаи эри кадāра бичихэ? ― панучини Нучӣкэ принси.", "― Хаи сӣ jэду тоисē?"], "p": 370}, {"t": "text", "c": ["― Бӣ геōграпи, ― даррāлихани мапа."], "p": 371}, {"t": "text", "c": ["― Хаи тари геōграпи?"], "p": 372}, {"t": "text", "c": ["― Тари учōнэи, хамачē сāрини хаиду наммӯ, уннӣ, хоттō, хурēссэ̄л, пустэ̄ɲɲэл бӣвэчи."], "p": 373}, {"t": "text", "c": ["― Аjа пэскэпсули! ― уччини Нучӣкэ принси.", "― Гэ, эри улиӈга уилэ! Нōни исалӡи ēрочини геōграпи планēтуӈӈōни. Хāлиддā гочи нōни эччини иттэ̄ тамачē аjамаӈу планēтумба!"], "p": 375}, {"t": "text", "c": ["― Сӣ планēтуси ӡиӈ нōӡи, ― уччини нōни. ― Булӡāрил синду бӣчӣ?"], "p": 376}, {"t": "text", "c": ["― Чава бӣ эсиви сāра, ― уччини геōграпи."], "p": 377}, {"t": "text", "c": ["― Арāи…", "― уччини Нучӣкэ принси, ― Хурēл бӣчӣ?"], "p": 378}, {"t": "text", "c": ["― Э̄, эсиви сāра, ― гочи уччини геōграпи."], "p": 379}, {"t": "text", "c": ["― Хоттолккā, унилккэ̄, пустэ̄нелккэ̄?"], "p": 380}, {"t": "text", "c": ["― Э̄, чаваддā баккā бӣ эсиви сāра."], "p": 381}, {"t": "text", "c": ["― Сӣ геōграпи бӣсē гочи!"], "p": 382}, {"t": "text", "c": ["― Ӣ, тари тэдэ, ― уччини мапа. ― Бӣ геōграпи, пулисиннē эси бē.", "Минду ӡиӈ абулту пулисиннē.", "Тари геōграпил эсичи таунда хоттолббō, унилббā, хурēлббэ̄, намулбэ̄, булӡāрилбэ̄, пустэ̄нелбэ̄.", "Геōграпи ― ӡиӈ мāни дэрэл, нōни эсини кулпē пулибуӡӡи.", "Нōни кабинēтудукки эсини нэ̄рэ. Нōни хэвэчигэ̄ччи мэ̄ттэкки пулисиннēпэ ɲуррини нōчи тэ̄луӈӈōчи.", "Тэ̄ли ӈуиддэ̄ нōндучи тэ̄луӈучихэни хаиваддā сэбдэɲулимбэ, геōграпи панупачими ēросини, улиӈга нариjjӯ тари пулисиннē."], "p": 383}, {"t": "text", "c": ["― Хаибуӡӡи?"], "p": 384}, {"t": "text", "c": ["― Пулисиннē ӡиллэндэгини геогрāпие бичихэдуни чипāли сактаӡӡиллā.", "Нōни пулэ̄мбэ уммēгини ― тари гочи вāлиха."], "p": 385}, {"t": "text", "c": ["― Хаими?"], "p": 386}, {"t": "text", "c": ["― Аракимāну исални дупчим иччēчи.", "Чаду, хаиду гēда хурē, геōграпи ɲурриллā дӯбэ."], "p": 387}, {"t": "text", "c": ["― Бӣ сāхамби гēда наррē… Нōндуни нэ̄рилэхэни орки пулисиннē, ― саjихани Нучӣкэ принси."], "p": 388}, {"t": "text", "c": ["― Как интересно!", "― сказал Маленький принц. ― Вот это – настоящее дело!"], "p": 389}, {"t": "text", "c": ["― Хони ēросичи? Ӈэнэгэччēри итэччичӣ?"], "p": 390}, {"t": "text", "c": ["― Анā.", "Тари ӡиӈ худэули.", "Баи нэ̄ товвōнӡичи пулисиннē бāхамби тэддэ̄ни токтомачибуддōни.", "Эрэӈэчи, дājи хурēмбэ бāрагини, биӡини тамаччӯ дājи ӡолосолбо гаӡӡилō."], "p": 391}, {"t": "text", "c": ["Геōграпи чомӡикэ хавасилухани."], "p": 392}, {"t": "text", "c": ["― Гэ, сӣ баккā пулисиннē гочи! Сӣ городу синдахаси!", "Тэ̄луӈуччу миттэи мэ̄нэ планēтуби! Геōграпи нӣхэни мōмēка бичиххэ̄ ɲуриккуби дэjэ̄ни гēгаччи.", "Пулисиннēсэл тэ̄луӈулбэни дуллӯӡи ɲурричи ɲуриккуӡи. Хамаруӡимали, хāли пулисиннē бāхамби тэддэ̄ни токтомачӯтаинē, ɲуррури тэ̄луӈӈō бэ̄хэӡи."], "p": 394}, {"t": "text", "c": ["― Бӣ симбē дōлӡиви, ― уччини геōграпи."], "p": 395}, {"t": "text", "c": ["― Гэ, минду чаду сэбдэɲӯлини анā, ― алдурихани Нучӣкэ принси. ― Минду чипāли ӡиӈ нӯчи. Бӣни илā вулкануӈулби.", "Дӯ эччēл гӯптō, гēда гуптухэни.", "Эмбē, хаиддā ōӈӈōи…", "― Ӣ, хаиддā ōӈӈōи, ― уччини геōграпи."], "p": 396}, {"t": "text", "c": ["― Чопē, минду бӣни силлā."], "p": 397}, {"t": "text", "c": ["― Силлāмба бӯ эсипу ɲуррē, ― уччини геограпи."], "p": 398}, {"t": "text", "c": ["― Хаими?!", "Таримали ӡиӈ нōӡима! ― Силлāл баи бӣсэл."], "p": 400}, {"t": "text", "c": ["― Хони тари ― баи бӣсэл?"], "p": 401}, {"t": "text", "c": ["― Геогрāпие бичихэлни ― ӡиӈ ӡаккама бичихэл бōду, ― аллаучини геōграпи.", "― Нōчи хāлиддā горопчи эсичи оси.", "Тари ӡиӈ эмдэ-эмдэ хурē мэ̄нэ пōдукки каксипинӡини.", "Булӡāриддā холдохо.", "Бӯ ɲуррипу гэгдэкэ бӣввэ̄, гēда пōду бӣввэ̄..."], "p": 402}, {"t": "text", "c": ["― Гӯптухэ вулкāну мелмиддā ōӈӈōи, ― мэккусихэни Нучӣкэ принси.", "― Хаи тари «баи бӣсэл»?"], "p": 403}, {"t": "text", "c": ["― Гӯптухэ вулканнӯ, эччи гӯптō вулкāннӯ хаиӡилакка, ― уччини геōграпи. ― Мāнидума гēда: хурē. Нōни эсини калаптō. ― Хаи тари «баи би»? ― панучини Нучӣкэ принси: нōни гēдара панугаччи эсини хоӡӡē нэннэуввэни эччēли дōлӡē."], "p": 405}, {"t": "text", "c": ["― Тари тамачē, хамачē отокō анā олини."], "p": 406}, {"t": "text", "c": ["― Бӣддэ̄ силлāӈуби баккā отокō анā олинӣ?"], "p": 407}, {"t": "text", "c": ["― Эмбē."], "p": 408}, {"t": "text", "c": ["«Мини нōӡиӈуббӣ агдапсулиӈуббӣ горо эсини бē, ― уччини мэ̄ттэкки Нучӣкэ принси, ― нōндуни хаиӈуниддā анā эри бōду мэ̄пи аксаччуриду: нōндуни ӡӣн сэпэрӯлиӈунӣмали бӣни.", "Бӣддэ̄ мэ̄тэлэхэмби нōмбони, нōниддā умӯкэ дэрэиӡихэни бӣ планēтудуввē!»", "Тари эсимэкō нōни муналичини вэ̄дэхэмби силлāмба.", "Таригдā хусэннē дорони элэгдэ̄ исухани нōттоини."], "p": 409}]}