{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "XVІ", "p": 410}, {"t": "text", "c": ["― Сӣ аллаусу мимбē хōттои ӈэннēливэввē? ― панучини нōни геōграпитаи."], "p": 410}, {"t": "text", "c": ["― Ӈэннэу планēту Нāтаи, ― даррāлихани геōграпи. ― Нōмбони улиӈга умэри кэ̄нӡичи…", "Нучӣкэ принсиддэ̄ гӯличчини, нōни мөрөндуни вэ̄дэпулэ силлāмали биччини. Гэ, надаӡӡē планēту, хамачēтаи нōни синдахани, биччини Нā."], "p": 413}, {"t": "text", "c": ["Нā ― планēту баи эси бē!", "Нōндуни таӈгу ӡōн гēда корōллӣ (чаду, эмбē, нēгримасалддā), нада миӈга геōграписсāл, хуjу таӈгу уилэлэ нариссāл, нада даху калтāлу аракимāнуссāл, илā таӈгу ӡōн гēда даху мэ̄пи аjауриссэ̄л ― камур дӯ милиāрду дājиннēсал."], "p": 414}, {"t": "text", "c": ["Сӯ сāбуддōсу чава, хōнидалā кадāра Нā, унӡиви чавамали, электричестуввэ̄ эччēли андучиндучи, чипāли нуӈу кончинēнтулду мэгдэ āрмиjэ понāри эдэлбэни дапуччē биччичи ― тари ӡӣн таӈгу нуӈундō миӈга тунда таӈгу ӡōн гēда нарилба."], "p": 415}]}