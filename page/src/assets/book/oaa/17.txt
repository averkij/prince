{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "XVІІ", "p": 416}, {"t": "text", "c": ["Гēда сōду итэми, тари ӡиӈ сэбдэɲӯли биччини.", "Тари āрми гиччини рӣтмэни балēтудуӈачи биччини.", "Дулӯӡи гитухачи Новэи Ӡеланӡиjjэ̄, Авустрāлиjjэ̄ понāри эдэлчи.", "Мэ̄нэ тавалби иваккаччи, нōчи акпаниндухачи.", "Нōчи хамараккēчи гитухачи Китаи понāрини эдэлни. Мэ̄нэ мэуриӈӈōри мэуригэччи, нōчи кулисикки ӣдухэчи.", "Чопē тари бэлдундучи Россиjjэ̄, Индиjjэ̄ понāри эдэлчи агбими гитухачи. Чопē ― Априкаддӯ, Еврōпаддӯ.", "Тамаччӯ ― Сӯ Амēрикаду. Тамаччӯ ― Очи Америкаду.", "Хāлиддā нōчи эччичи памаррā, ӈуиддэ̄ гои эрунду тари ссēнатаи эччини нэ̄рэ.", "Гэ, тари биччини аjамаӈу."], "p": 416}, {"t": "text", "c": ["Тари понāри эдэлнӣмэли, хамачēсал гēдамбамали понāррē дэгдэунӡисэл Очӣ пōлисидуннӣ, нōни нāдактадуни Сӯ пōлисидуннӣ ― тари дӯннēсэлмэли jэ̄лчимэри биччичи: нōчи уилэхэчи мэ̄нэ уиллэри дултэмэли ананиду."], "p": 417}, {"t": "text", "c": ["Хāлиддā ӡиӈ каттаӡи угитэми, гēда-гēдара мэ̄пи эми сāра ӡиллэмбури.", "Понāри эдэлбэни тэ̄луӈучими, бӣ тэддэ̄ камалими суӈɲӯлибгэни ӡиллэкэчихэмби.", "Бӣ ӈэ̄ллēви чалду, ӈуи эсини сāра муну планēтумбаппō, мөрөндучи тэ̄лини хаӈасаи бӣ сāмакту.", "Нарисал Нāду ӡиӈлэка бара нāва эсичи дапуттā.", "Тари дӯ даху нōндуни бӣсэл гэсэ гēда пōду камуиптухасал дājи чаухаӡи, мӣчингэдуӈэчи, нōчи чипāлиннē ӡāӡи ӡэккэ̄ оппоурилахачи нāду хори мӣлиӡи ӈониланду, хори мӣлиӡи дарамиланду.", "Чипāли нарисалба оппоуввури бӣлэхэни гēда нучӣкэ буатāду Тӣхэи булӡāриду."], "p": 419}, {"t": "text", "c": ["Дājиннēсал сумбōпэ, эмбē, эӈэл тэддэ̄.", "Нōчи мөрөччичи ӡиӈ бара нāва дапуччēчи."], "p": 420}, {"t": "text", "c": ["Нōчи мэ̄пи баобāбуӈачи ӡиӈ дājиӡи аjамаӈулби мөрөччичи.", "Сӯддэ̄ аллаусусу нōмбочи ӡэккэ̄ таумбуддōчи. Нōчи агдаличи, нōчи аjауричē гочи сӣпирилбэ.", "Сӯлэкэ эӡӡēсу эруӈӈōри маннā арипмēчикэтэи. Тари нāдала анā.", "Сӯ тариӈуладдā анāӡи миттэи тэӡӡēсу."], "p": 421}, {"t": "text", "c": ["Гэ, Нāтаи тӯгэччи, Нучӣкэ принси гēдаддā панамба эччини иттэ̄, чоми ӡиӈ пэскэхэни.", "Нōни мөрөчихэни памарами сэгдэхэни хамачēддā гои планēтутаи. Таригдā хоноктокки сēтопиччини косо бē гарпани эччи силалу."], "p": 422}, {"t": "text", "c": ["― Улиӈга сэксэ, ― баи уччини Нучӣкэ принси."], "p": 423}, {"t": "text", "c": ["― Улиӈга сэксэ, ― уччини муиги."], "p": 424}, {"t": "text", "c": ["― Хамачē планēтутаи эри бӣ синдахамбē?"], "p": 425}, {"t": "text", "c": ["― Нāтаи, ― уччини муиги. ― Априкатаи."], "p": 426}, {"t": "text", "c": ["― Э̄. Нāду нарисал анājjӯ? ― Эри пустэ̄ɲэ. Пустэ̄ɲэду ӈуиддэ̄ эввукки бē.", "Нāлака дājи."], "p": 428}, {"t": "text", "c": ["Нучӣкэ принси ӡолоду тэ̄гэччи исалби наӈнатаи эурихэни."], "p": 429}, {"t": "text", "c": ["― Ананā, бӣ сāрилахамби, хаибуӡӡи унēрил килтоносичи, ― мөрөчимӣ уччини нōни. ― Эсиjjӯ, хамарӯjjӯ гēда-гēданнē гочи мэ̄ниӈӈи баудубуддө̄ни, тāни.", "Иттэу, тōтори бӣ планēтуби ― тэӈ бӯ уввēдуппō…", "Орои, аjа нōттоини гороло!"], "p": 430}, {"t": "text", "c": ["― Нōӡима планēту, ― уччини муиги.", "― Сӣкэ̄ хаива толисē jэду, Нāду?"], "p": 431}, {"t": "text", "c": ["― Бӣ мэ̄нэ силлāндōӈуӡӡи пāлимачихамби, ― тэддэ̄ уччини Нучӣкэ принси."], "p": 432}, {"t": "text", "c": ["― Э̄, тари мāӈē…", "Дутэӈэсэддэ̄ хэмэ̄ оччичи."], "p": 433}, {"t": "text", "c": ["― Сā чō нарисал? ― гочи лэ̄дэлухэни гочиддā Нучӣкэ принси.", "― Пустэ̄ɲэду умӯкэ орки…", "― Нарисал дōдучи баккā умӯкэ биввури, ― савēчихани муиги. Нучӣкэ принси толпом итэхэни нōттоини."], "p": 435}, {"t": "text", "c": ["― Хōттоика оччи сӣ бэиӈэ, ― уччини нōни. ― Котōӡи мōми эсиси бē…", "― Маӈгаби минду барадума корōли котōӡини, ― мэккусихэни муиги."], "p": 436}, {"t": "text", "c": ["Нучӣкэ принси мусимō-мусимō оччини."], "p": 437}, {"t": "text", "c": ["― Араи, сӣ гэ тамачē маӈгасиjjӯ? Синду бэгӡисиддэ̄ анā. Сӣ пуликэ̄чимиддэ̄ эсиси муттэ̄…", "― Бӣ симбē муччēви орогми хамачēддā корāблиӡи горолōдума, ― уччини муиги. Аисима нӣвэлтэӈэчи Нучӣкэ принси далаккēни поӈгол мурипиччини. ― Хамачēмбаддā, ӈуивэ бӣ дапурисиви, бӣ ӈэннө̄нӡиви нā дōтоини, хамаччӯ нōни нэ̄хэни, ― уччини нōни. ― Сӣлэкэ гэ̄гдэ, унēриду агбиччиси…", "Нучӣкэ принси хаивадда эччини ундэ."], "p": 440}, {"t": "text", "c": ["― Бӣ симбē муналисиви, ― ӈэннэунӡини муиги. ― Сӣ сэнэилэ анāси эри маӈаули ӡолоӈочи Нāду.", "Ча инэӈиду, хāли сӣ муналулиси мэ̄нэ вэ̄дэхэмби планēтуӈуби, бӣ симбē бэлэччилэми.", "Бӣ муччēви…", "― Бӣ аjаӡи уидэ̄хэмби, ― уччини Нучӣкэ принси.", "― Хаимика сӣ гэгдэкэ кэ̄нӡиси гаjjаукулӡи?"], "p": 441}]}