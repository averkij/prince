{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "ІІ", "p": 14}, {"t": "text", "c": ["Анани ананиду бими бӣ барамба атāлитахамби хамачēддā маӈга нарисалба.", "Бӣ горо биччимби дājиннēсал дōдучи. Бӣ нōмбочи ӡиӈ лакала итэхэмби.", "Тамаччӯ, тэддэ̄ унӡиви, улиӈгамба нōмбочи эччимби мɵрɵччē."], "p": 14}, {"t": "text", "c": ["Дājиннēпа хāли бӣ бāчихамби, хамачēсалба бӣ мɵрɵчихэмби уидōкисэл, горōл аjаӡи гоиннēсалӡи боддоурисал, бӣ нōттоичи мэ̄нэ гēдама саjиби иттэумбочихэмби ― бӣ чаӈӈуби мэ̄нӡи гэсэ этэхуми орокпочихэмби. Бӣ сāбуӡӡи точчимби, тэддэ̄jjӯ эри нари хаиваддā уидēрини.", "Нōчи чипāлиннē миттэи умбуккил биччичи: «Эри силāпа».", "Тэ̄лиддэ̄ дабдамбаддā, сӣмбэддэ̄, унēрилбэддэ̄ нōндучи гэсэ эччимби кэ̄ндэ. Бӣддэ̄ нōчи мɵрɵндучи ӡэккэ̄ оччимби. Брӣӡӡиӡи хуппуррē, голипуӡи хуппуррē, поличиккэ̄, галистуккē нōндучи гэсэ кэ̄ччимби.", "Тамачē маӈгаӡи уидēрива наррē бāчигаччēри дājиннēсал ӡиӈ агдахачи. Тараӈачи бӣ умӯкэ биччимби, ӈуиндōддэ̄ минду эргэндули эми лэ̄дэндэ. Гэ, нуӈу анани дуллēдуни минду нāда оччини тэ̄ми Сахāриду. Хаикā буjадахани бӣ самолōтуби мотōрини дōдуни.", "Минду гэсэ мехāниккаддā, пасасӣриддā анā биччини, чоми бӣ боддоухамби мэ̄нэ пэргэми чипāли таучибуӡӡи, хōнидда чава тауччури ӡā эсигини бӣддэ̄.", "Бӣ нэ̄ мотōррē таучибуӡӡи точчимби, гоируни буӡиви. Мӯӈуби минду элэ̄-элэ̄ āптулини нада инэӈитэи."], "p": 17}, {"t": "text", "c": ["Гэ, гēдадума сэксэду бӣ хоноктокки акпаччимби, хаиду миӈга мӣлиду хэрэлими хамачēддā дуку анā биччини.", "Голōду булӡāри талдāндуни вэ̄дэптухэ нари, корāблини буjадами мӯтэи тӯхэндуни, мэ̄пи умӯкэ бӣви эсини мɵрɵччē.", "Мɵрɵнӡи иттэусӯ бӣ пэскэхэмбэввē, ӈуикэ̄ нэмдэ̄кэ кэсэтэ̄ӡӡи гēванду мимбē мēлбухани. Нōни уччини: ― Гэ, саjjу миттэи хоннēтамба! ― Хаиввā?... ― Саjjу миттэи хоннēтамба…", "Бӣ соксоп тэ̄хэмби уввēдуввē агӡи агӡирридуниӈачи.", "Исалби хаупиччимби. Хэрэлими ēролухамби. Инэмӯллē нучӣкэ нарēтамба мимбē ӡоргодō ēросива.", "Эрē ӡиӈ улиӈгадума нōни портрēтуни, хамачēмба хамарӯ бӣ саjихамби.", "Бӣ саjидуввē нōни, эмбē, горōл улиӈга эси бē, хамачē тэ̄ли чаду биччини. Тари бӣ баитаби эси бē. Нуӈу ананиӈула биччиндуввē дājиннēсал тэддэуччичи мимбē улиӈга саjичимӡи элливи бē, чоми бӣ эччимби таччē саjибуӡӡи, дабдамбāмали ― уввēпэннӣ, дōвоннӣ."], "p": 21}, {"t": "text", "c": ["Гэ, бӣ исалби турагаччи итэчихэмби ча пэскэпсули агбиччимба.", "Эӡӡēсу омгō, бӣ биччимби миӈга мӣлиду горолō нари дукудуни.", "Иттэуми, тари иссāӡи мӣхэмбэддэ̄, āлихамбаддā, нэ̄лэхэмбэддэ̄, лалуммӣ, кōдоммӣ буӡивэ эччини уррэ̄.", "Нōмбони иттэуми, тари путтэ вэ̄дэптухэмбэ эри нарила анā пустэниддӯ, горолō хамачēддā дукуддӯ хōниддэ̄ эӈэси ундэ.", "Гэ, миттэи кэсэби исухандуни бӣ панучимби:"], "p": 22}, {"t": "text", "c": ["― Гэ… хаирисē сӣ jэду?"], "p": 23}, {"t": "text", "c": ["Гэ, нōни гочи нандэ̄, тэдэӡӡӣ гэллēни:"], "p": 24}, {"t": "text", "c": ["― Гэ… саjjу хоннēтамба…", "Эри чипāли сипкичипсулиjjӯ, эввури сāмактаjjӯ биччини, бӣддэ̄ хэрэсими анā эччимби ундэ. Хōниддā мөччөули тари биччини jэ пустэниду элэ̄ буӡилиӡӡи бӣ чӣддэ̄ кармāнуӡӡи хаусали хамдаттāннӣ, эси манаптō ɲурикку дэктэктэ̄ввэ̄ тōччимби.", "Гэ, эсигдэ̄ дōндухамби барамба тачихамби геогрāпиjjā, истōриjjэ̄, арипмечиккэ̄, правописаниjjэ̄ ― тэ̄ли иссāӡитаи хэрэ̄ тагдапсули кэсэӡи уччимби саjими эсивви утуллē.", "Нōни даррāлихани: ― Биӡини. Хоннēтамба саjjу."], "p": 26}, {"t": "text", "c": ["Гэ, бӣ хāлиддā хонилба эччи саjjē аламачихамби нōттоини дӯ саjиду гēдамба, хамачēмбамали бӣ утулливи саjими: дабда уввēпэни, гэ, ӡиӈ пэскэхэмби путтэ пулахипиччидуни: ― Анā, анā! Минду нāдала анā силōну дабда дōдуни!", "Дабда ӡиӈ ӈэ̄лэпсӯли, силōну ӡиӈ дājи.", "Мин дукудуввē чипāли ӡиӈ нӯчи. Минду нāда хоннēттā.", "Саjjу хоннēтамба."], "p": 28}, {"t": "text", "c": ["Гэ, бӣ саjихамби. Нōни улиӈгамаӈуӡи бӣ саjjēввē итэгэччи уччини:"], "p": 30}, {"t": "text", "c": ["― Анā, хоннēта сулā-сулā бӣ.", "Гоива саjjӯ."], "p": 31}, {"t": "text", "c": ["Бӣ саjихамби. Бӣ ситэу ӡēби мусимō-мусимō инэсини."], "p": 33}, {"t": "text", "c": ["― Сӣддэ̄ мэ̄нэ иччēси, ― унӡини нōни, ― эри хоннēта эси бē. Эри дājи хони.", "Нōндуни хуjэни… Бӣ гочи гоиӡи саjихамби. Гэ, нōни jэ̄ саjjē галухани."], "p": 34}, {"t": "text", "c": ["― Эри ӡиӈ сагӡи.", "Минду нāда тамачē хоннēта, хамачē горо билини."], "p": 35}, {"t": "text", "c": ["Гэ, бӣ jэду маӈитаби вэ̄дэхэмби ― гэ, минду нāда биччини кусалӡи мотōриби атучими, чоми госими саjихамби jэвэ. Чōччи уччимби иссāӡитаи: ― Эрē ситтэи хулдā.", "Ча дōдуни сӣ хоннēтаӈуси тэ̄сини."], "p": 38}, {"t": "text", "c": ["Гэ, эри бӣ ӡиӈ пэскэхэмби, хāли бӣ катта ӡулэиӈуби эсигдэ̄ килтом агдахани:"], "p": 39}, {"t": "text", "c": ["― Гэ, эмэчиккэ̄ минду нāда!", "Хōни сӣ мɵрɵччисē барамбаjjӯ нōни паиктā дэпчини?"], "p": 40}, {"t": "text", "c": ["― Гэ, хаи?"], "p": 41}]}