{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "XXІ", "p": 470}, {"t": "text", "c": ["Мэ̄нэ дōдуни ӡиӈ кэсилэ анāӈачи оччини.", "Нōни нōӡимаӈуни нōттоини умбōкки биччини, тари нōниӈачи өмөттө анā чипāли Бōду.", "Гэ, эрē дуллēдуни тунда миӈга тамачē өмөттө силлāл гēдамали сāдуду!"], "p": 470}, {"t": "text", "c": ["«Ӡāӡи нōни тагӡēлахани чалба итэпē! ― мөрөчихэни Нучӣкэ принси. ― Нōни ӡиӈ суддэ̄киӡи сӣпкилулэхэни, буӡиниӈэчи мэ̄пи опōнӡилахани, мэ̄пилэкэ̄ инэмӯли эбуӡӡи опōнда.", "Миндулэкэ этэхуми осилахамби нōмбони булкиччēӈачи оччимба, ― гоирудуни тэддэ̄ддэ̄ буӡилэхэни, мимбēлэкэ баккā тэ̄ли болӡитабуӡӡи…».", "Чопēддā нōни мөрөпиччини: «Бӣддэ̄ кихиргēхэмби, гēданӡӣмали Бōду бӣ силлāӡи таккуррēви, хамачē ӈуидуддэ̄, хаидуддā анā, тариддā биччини баи бӣ орōса мэ̄мэни.", "Миндулэкэ биччини тари баи бӣ орōсамаллӣ, илā вулкāннӯ пэнэтэиввē ӈонимилани, тарē гēдадума нōндучи гӯптухэ, багар, бултаи… Хамачē бӣ тэ̄ли принси?...»", "Нōни паикта дōтоини тōпилагаччи соӈолухани."], "p": 471}, {"t": "text", "c": ["Гэ, jэдуттэ̄ агбиччини Сули-хусэ."], "p": 473}, {"t": "text", "c": ["― Сороӡē, ― уччини нōни."], "p": 474}, {"t": "text", "c": ["― Сороӡē, ― нандэ̄ даррāлихани Нучӣкэ принси, халō-халугаччи ӈуивэддэ̄ эччини иттэ̄."], "p": 475}, {"t": "text", "c": ["― Бӣ jэду, ― долӡиптухани эурэни кēкта пэӡӡēдуни. ― Ӈуи сӣ?", "― панучини Нучӣкэ принси.", "― Аjа сӣ нōӡи!"], "p": 476}, {"t": "text", "c": ["― Бӣ Сули-хусэ, ― уччини Сули-хусэ."], "p": 477}, {"t": "text", "c": ["― Хуппу минду гэсэ, ― гэлэхэни Нучӣкэ принси.", "― Минду ӡиӈ пусуjӯли…", "― Эсиви муттэ̄ бӣ синду гэсэ хупими, ― уччини Сули-хусэ. ― Бӣ эпулэ таттӯра."], "p": 478}, {"t": "text", "c": ["― Гэ, эӡӡē тагдā, ― уччини Нучӣкэ принси."], "p": 479}, {"t": "text", "c": ["Мөрөчипиккэччи панусини:"], "p": 480}, {"t": "text", "c": ["― Хōни тари ― таттӯввури?"], "p": 481}, {"t": "text", "c": ["― Сӣ jэду эсиси бē, ― савēчихани Сули-хусэ. ― Хаива сӣ jэду тоисē?"], "p": 482}, {"t": "text", "c": ["― Нарисалба гэлэкчēви, ― унӡини Нучӣкэ принси. ― Хōникā тари таттӯввури?"], "p": 483}, {"t": "text", "c": ["― Нарисалду бӣчи меучалчи, нōчи бөjөумэри пулисичи.", "Тари ӡиӈ моччоули! Гочи нōчи наккулба дапуччēчи."], "p": 484}, {"t": "text", "c": ["Чаӡӣмали нōчи улиӈгасал.", "Сӣ наккулба гэлэкчēсӣ?"], "p": 485}, {"t": "text", "c": ["― Анā, ― уччини Нучӣкэ принси. ― Бӣ андасалӡӣ гэлэкчēви.", "Хōни чō тари таттӯввури?"], "p": 486}, {"t": "text", "c": ["― Э, тари хāланда вэ̄дэптухэ уидэ̄кку, ― аллаусини Сули-хусэ.", "― Тари дапутаккō андупуринда."], "p": 487}, {"t": "text", "c": ["― Дапутаккō?"], "p": 488}, {"t": "text", "c": ["― Ӣ тари, ― уччини Сули-хусэ.", "― Сӣ минду эси нучӣкэ хусэ путтэ, тамачē, хамачē тангу миӈга хусэ пурил.", "Сӣ минду нāдала анāси.", "Бӣ баккā синду нāдала анāби. Бӣ ситтэи баи сулӣмэли, тамачē, хамачē таӈгу миӈга гои сулил.", "Гэ, сӣ мимбē таттӯрагиси, бӯ дӯннē мэ̄нэ мэ̄пэри нāдасулипу.", "Сӣ миттэи билиси гēдамали мэгдэ бōду.", "Бӣддэ̄ биливи ситтэи гēда мэгдэ бōду…", "― Бӣ уидэ̄лухэмби, ― уччини Нучӣкэ принси.", "― биччини гēда орōса… Нōни мимбē таттӯхани тāни…", "― Чои тāни, ― ӣ уччини Сули-хусэ.", "― Нāду хаиддā чипāли биввукки."], "p": 489}, {"t": "text", "c": ["― Тари Нāду эччини бē, ― уччини Нучӣкэ принси."], "p": 490}, {"t": "text", "c": ["Сули-хусэ ӡиӈ пэскэхэни:"], "p": 491}, {"t": "text", "c": ["― Гои планēтудуӣ?"], "p": 492}, {"t": "text", "c": ["― Ӣ."], "p": 493}, {"t": "text", "c": ["― Ча планēтуду гобӡēсал бӣчиjjӯ?"], "p": 494}, {"t": "text", "c": ["― Анā."], "p": 495}, {"t": "text", "c": ["― Аjа сэбдэнē!", "Наккулкā бӣчӣ?"], "p": 496}, {"t": "text", "c": ["― Анā."], "p": 497}, {"t": "text", "c": ["― Анā аjамаӈу бō! ― э̄рипиччини Сули-хусэ."], "p": 498}, {"t": "text", "c": ["Чопē нōни гочи чава лэ̄дэлухэни: ― Мини бӣввуриби пусуjӯли.", "Бӣ наккулба бэиччиви, нарисал мимбē бэиччичи.", "Чипāл наккул өмөттө, нарисалддā өмөттө.", "Бӣвиддэ̄ бӣ пусуjӯлиӡи.", "Сӣ мимбē таттӯрагиси, бӣ биввуриби өмөттө сӯнэ суннēниӈэчи билини.", "Сӣ гиралбаси бӣ тāгливи таӈгуннē гоинē гирандучи.", "Нарисал гиралбачи дōлӡипē, бӣ гэгдэкэ тутагаччи сиригаччиви.", "Сӣлэкэ гиччиси хэвэччиллэ̄ мимбē дуӈэ̄ӈэчи, тэ̄ли бӣ нэ̄рилэми мэ̄нэ сиричиккуӡӡи.", "Чопē ― иттэу!", "Иччēсӣ, тōтори чаду, ауладу хуррини паикта писениса гэлбуллō?", "Бӣ эсиви хилēппō дэптэ.", "Кōлосини минду нāдала анā. Писениса аулаjjāни хаиваддā миттэи эсичи ундэ. Тари гассаммӯли!", "Синдуддэ̄ аисима нируктэси.", "Аjā билэхэни сӣ мимбē таттӯвутассē!", "Аисима паикта писенисэӡи гэлбулу мимбē дōппоччōнӡилэхэни симбē.", "Бӣддэ̄ аjаулуливи кōлоси хэдунду хасурривани…", "Сули-хусэ хэмэ̄ оччини горō Нучӣкэ принситэи итэчими. Чōччи уччини: ― Пасāлуста… таттӯру мимбē!"], "p": 501}, {"t": "text", "c": ["― Бӣ агӡēви эмбē, ― дарралихани Нучӣкэ принси, ― минду ӡиӈ оjи эруӈуби.", "Бӣ нāдассиви гочи андалӡи бāбуӡӡӣ, хамачēсалбаддā абдусалба сāбуӡӡӣ."], "p": 502}, {"t": "text", "c": ["― Сāввури тамачēмали абдулба, хамачēлба таттӯлиси, ― уччини Сули-хусэ.", "― Нарисалдулака элэгдэ̄ эруӈучи абулту хаиваддā сāгитами.", "Нōчи гаӡичи андупула абдулба худāсиккуду.", "Худāсиккулдā анā, хаиду андалба худāссичи, чоми нарисал эсилэкэ андала анагал.", "Андаси бибуддōни ананами, таттӯру мимбē!"], "p": 503}, {"t": "text", "c": ["― Чава тобуӡӡи хаивурē? ― панучини Нучӣкэ принси."], "p": 504}, {"t": "text", "c": ["― Нāда маӈитаӡӡи догдоллоуми, ― даррāлихани Сули-хусэ.", "― Дуллӯӡи тэ̄ру тōтоду, паиктаду ― гэ тараӈачи.", "Бӣ ситтэи келбурими итэччилэми, сӣӈучи хэмэ̄ бӯ.", "Кэсэлэкэ кадаччини мэ̄нэ мэ̄пэри уидēривэппō."], "p": 505}, {"t": "text", "c": ["Инэӈи инэӈиду лакэ̄-лакэ̄ тэ̄ру…", "Чиманāни Нучӣкэ принси гочи синдахани ча тэ̄читэиви."], "p": 506}, {"t": "text", "c": ["― Улиӈгадума гэгдэкэ гēда эрунду синдāгиси, ― гэлэхэни Сули-хусэ. ― Тари эрэӈэчи, сӣ ӡӣн чāсиду синдāгиси, бӣ тэ̄ли илā чāсиду мэ̄пи кэсилуби опōнӡилами.", "Лакамакō опōппула чāсиду дājиӡи кэсилу оливи.", "Ӡӣн чāсиду бӣ хавасилуливвӣ, болгомачилуливвӣ. Кэси тамамбани сāлуливи!", "Сӣ гэгдэкэ синдагиси гои-гои эрунду, бӣ эсиви сāра мēвамби хамачē чāситаи бэлӣлливē…", "Доррō дапутами нāда."], "p": 507}, {"t": "text", "c": ["― Хаи тари доро? ― панучини Нучӣкэ принси."], "p": 508}, {"t": "text", "c": ["― Тари баккā хаикā хāланда омгопула, ― аллаусини Сули-хусэ.", "― Хаикā тамачē, хаими гēда хамачēка инэӈи эси уррэ̄ осини чипāли гои инэӈилбэ, гēда чāси ― чипāли гои чāсилба.", "Гэ, эрэӈэчи, бӣ гобӡēсалӈудуввē бӣни тамачē доро: четвēргиду нōчи пэккичи гаса паталалӈуддōчи.", "Хамачē тари аjамаӈу инэӈи ― четвēрги!", "Бӣ ӈэннēви баи пуликэ̄чими виногрāдникитаидалā.", "Гобӡēсаллака хāлиддā биӡини пэккēгичи, чипāли инэӈил бӣлэхэчи өмөттөсөл, тэ̄ли бӣлэкэ хāлидда эсилэхэмби сāра дэрукппē."], "p": 509}, {"t": "text", "c": ["Тараӈачи Нучӣкэ принси таттӯхани Сули-хусэмбэ.", "Гэ, синдахани поростои чāсини. ― Бӣ симбē дōми соӈӈēлами, ― эрикпиччини Сули-хусэ."], "p": 511}, {"t": "text", "c": ["― Сӣ мэ̄нэ баитаси, ― уччини Нучӣкэ принси.", "― Бӣ эччимби ананаси синду энӯли бибуддōни; сӣ мэ̄нэ ананачиси бӣ симбē таттӯбуддōввē…", "― Ӣ, эмбē, ― уччини Сули-хусэ."], "p": 512}, {"t": "text", "c": ["― Сӣ соӈӈōӈосӣ!"], "p": 513}, {"t": "text", "c": ["― Ӣ, эмбē."], "p": 514}, {"t": "text", "c": ["― Тэ̄ли тариду синду орки."], "p": 515}, {"t": "text", "c": ["― Анā, ― мэккусихэни Сули-хусэ, ― минду улиӈга. Дōнӯ, хаива бӣ уччимби аисима кōлосилба. Нōни хэмэ̄ оччини. Чōччи гочи уччини:"], "p": 517}, {"t": "text", "c": ["― Ӈэннэу итэндэу гочи гēдара орōсалба.", "Сӣ уидэ̄лиси сӣ орōсаӈуси ― тари гēдāмали Бōду.", "Хāлиддā минду гэсэ поростоидēбуӡӡи исулиси, бӣ ситтэи нӣрилэми даjичиккō. Тари билини бӣ ситтэи карумби."], "p": 518}, {"t": "text", "c": ["Нучӣкэ принси итэндэхэни орōсалба."], "p": 519}, {"t": "text", "c": ["― Сӯ горōл эччису уррэ̄ бӣ орōсаӈӈōввē, ― уччини нōни. ― Сӯ эси хаиддā эси бē.", "Ӈуиддэ̄ сумбōпэ эччини таттӯра, сӯддэ̄ ӈуивэддэ̄ эччису таттӯра.", "Тамачē биччини дуллӯ бӣ Сули-хусэӈуби.", "Нōни хаиӡиддā гои эччини бē таӈгу миӈга гои сулилӡи.", "Бӣддэ̄ нōндуни гэсэ андамачихамби, эсилэкэ нōни ― гēдамали мэгдэ Бōду."], "p": 520}, {"t": "text", "c": ["Орōсал ӡиӈ халӡēхачи."], "p": 521}, {"t": "text", "c": ["― Сӯ нōӡисал, дōдусу кэ̄кусэл, ― ӈэннэунӡини Нучӣкэ принси.", "― Сӯ дāрусу булбуӡӡиддэ̄ эввури ананаси.", "Эмбē, баи ӈэннē, мини орōсаӈӈōввē итэпē, унӡиллэ̄, тари нōни сӯӈэчи тэӈ өмөттө.", "Миндулэкэ сунӡи чипāлиннēӡи нōни гēда тамани дājи. Эри нōмбонӣмэли, сумбōпэ эси бē, бӣ писучихэмби инэӈи инэӈиӡини.", "Нōмбони, сумбōпэ эси бē, счеклōмэ куптуӡи соминачимби. Нōмбони ходонӡи ходочихэмби, хэдунду асарами.", "Нōттоини вāчихамби игиррилбэ, дӯбэ̄мэлиjjӯ-илāмбамалиjjӯ пуллэухэмби, гӯгулдул нэ̄буддōчи.", "Бӣ дōлӡичихамби, хōни нōни кэсэрихэмбэни, хōни кихиргēхэмбэни, бӣ дōлӡими сипкучихэмби нōни хэмэ̄ оччиндуниддā.", "Нōни ― миниӈи."], "p": 522}, {"t": "text", "c": ["Нучӣкэ принсиддэ̄ исухани Сули-хусэтэи."], "p": 523}, {"t": "text", "c": ["― Поростои… ― уччини нōни."], "p": 524}, {"t": "text", "c": ["― Поростои, ― уччини Сули-хусэ.", "― Эрē бӣ даjичиккуби, нōни баи бӣ: ӡорго гēда мēвамали.", "Ӡиӈ мāнимба исалӡи эӈэси иттэ̄."], "p": 525}, {"t": "text", "c": ["― Ӡиӈ мāнимба исалӡи эӈэси иттэ̄, ― аламачихани Нучӣкэ принси, улиӈгаӡиддā эддэ̄буӡӡи. ― Сӣ орōсаӈуси синду тамани дājи ӡэӈкир сӣ нōттоини чипāли мэ̄нэ инэӈиӈулби бӯхэси дāруни."], "p": 527}]}