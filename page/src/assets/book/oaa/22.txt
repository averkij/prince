{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "XXІІ", "p": 529}, {"t": "text", "c": ["― Бӣ нōттоини чипāли мэ̄нэ инэӈиӈулби бӯхэмби дāруни… ― аламачихани Нучӣкэ принси улиӈгаӡи эддэ̄буӡӡи. ― Нарисал омгохочи эри тэддэ̄, ― уччини Сули-хусэ, ― сӣлэкэ эӡӡē омго: сӣ эмэччу тавасаи асарами кихаллиси чалба, ӈуjjэ̄пэ таттӯхаси.", "Сӣ асарами кихаллиси мэ̄нэ орōсаӈуби."], "p": 529}, {"t": "text", "c": ["― Бӣ асарами кихалливи мэ̄нэ орōсаӈуби… ― аламачихани Нучӣкэ принси улиӈгаӡи эдэбуӡӡи."], "p": 530}, {"t": "text", "c": ["― Улиӈга инэӈи, ― уччини Нучӣкэ принси."], "p": 532}, {"t": "text", "c": ["― Улиӈга инэӈи, ― даррāлихани стрēлочники."], "p": 533}, {"t": "text", "c": ["― Хаива сӣ тоисē? ― панучини Нучӣкэ принси."], "p": 534}, {"t": "text", "c": ["― Силмасиви ӈэннēсэлбэ, ― даррāлихани стрелочники. ― Ӈэннэунӡиви нōмбочи пōесдулду миӈгаталӡи нарилӡи гēдалта-гēда поесддō āттаи, гои поесддō дэуттэи."], "p": 535}, {"t": "text", "c": ["Кусал поесдуддā ӈэ̄м пāвалӡи килтодономи, агӡирими туксаухани кас, стрēлочники дукуниддā чипāли силдуччини."], "p": 536}, {"t": "text", "c": ["― Эрэи, аjа пэлинӡичē! ― пэскэхэни Нучӣкэ принси.", "― Хаива нōчи гэлэкчēчē?"], "p": 537}, {"t": "text", "c": ["― Мэ̄нэ масинистуддā чава эсини сāра, ― унӡини стрēлочники."], "p": 538}, {"t": "text", "c": ["Гочиддā гои сōттои, таваӡи килтодономи, агӡирими туксаухани гочи гēда кусал пōесду."], "p": 539}, {"t": "text", "c": ["― Нōчи элэгдэ̄ мутуӡӡичӣ? ― панучини Нучӣкэ принси."], "p": 540}, {"t": "text", "c": ["― Анā, эри гоисал, ― уччини стрēлочники. ― Эри атāлипту."], "p": 541}, {"t": "text", "c": ["― Нōндучи орки биччинӣ тāтаду, хаиду нōчи хамарӯ биччичи?"], "p": 542}, {"t": "text", "c": ["― Чаду улиӈга, хаиду бӯ анāпу, ― уччини стрелочники."], "p": 543}, {"t": "text", "c": ["Боɲоромиддā, гэм килтодономи туксаухани иллē кусал пōесду."], "p": 544}, {"t": "text", "c": ["― Нōчи хапкакиччēчӣ чалба, дуллēсэлбэ? ― панусини Нучӣкэ принси."], "p": 545}]}