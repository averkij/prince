{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "XXІІІ", "p": 546}, {"t": "text", "c": ["― Хаивадда нōчи эсичи ананаси, ― уччини стрēлочники.", "― Нōчи ауричи вагōнуду, багар тэ̄сичи даввāнимари.", "Пурилмэли хуралӡи пāвакки даксакчēчи."], "p": 546}, {"t": "text", "c": ["― Пурилмэли сāричи хаива гэллēче, ― упиччини Нучӣкэ принси.", "― Нōчи бӯричи чипāли инэӈиӈулбэри бусума хокōттаи, нōниддā осини нōндучи ӡиӈ-ӡиӈ тамала дājи, нōндучи чава танандагичи пурил соӈӈēчи…", "― Нōчи кэсичи, ― уччини стрēлочники."], "p": 547}, {"t": "text", "c": ["― Улиӈга инэӈи, ― уччини Нучӣкэ принси."], "p": 549}, {"t": "text", "c": ["― Улиӈга инэӈи, ― даррāлихани худāчимӡи."], "p": 550}, {"t": "text", "c": ["Нōни худāсихани мӯвупулэ ситэу октō, кōдомоми уммуррē. Лумгēси тамачē октō ― тэ̄ли чопē мэгдэ неделлē эсиси кōддō."], "p": 551}, {"t": "text", "c": ["― Хаибуӡӡи сӣ чава худāссисēкэ̄? ― панучини Нучӣкэ принси. ― Нōндучи бара эррō асарраури, ― даррāлихани худāчимӡи. ― Спесиалистул таундагичи тундадō илā минӯтумба недēлиду асаррауринда."], "p": 553}]}