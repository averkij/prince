{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "XXV", "p": 576}, {"t": "text", "c": ["― Бӣ ӡиӈ агӡēви, хаи сӣ гэсэ мөрөччиси Сулиндō ― бӣ андаддувē, ― даррāлихани Нучӣкэ принси. Чопē нōни акпаччини, бӣ нōмбони ӈāлатакки дапагаччи дулэсэи ӈэнэхэмби. Бӣ тапсахамби. Бӣ мөрөчихэмби тари бӣ орогӡиви сэнэилэ анā ӡаккā. Бӣ тэ̄ли мөрөчихэмби, хаиддā анā jэӡи сэнэилэ анā бӯ Нāдуппō. Бē ӈэ̄гдэндуни бӣ итэчихэмби нōни кēм оччи пэ̄jэ̄ни, сомина серамуктатаини, аисима нируктэтэини, хамачēмба хэду хэдупиччōчихэмбэни, мэ̄ттэккиддэ̄ уччимби: эри чипāли купту. Катума тари ― хаива исалӡи эввури иттэ̄… Нōни хэрэ̄ ниптухэ пэмуни инэмō-инэмō оччичи, тэ̄ли бӣ мэ̄ттэкки уччимби: аламулима эри аури Нучӣкэ принсиду нōни силлāӈималини, орōса панани нōни дōдуни гарпē ихэрэ таваниӈачи, хōниддā нōни аурагинидда…", "Бӣ тэ̄ли уидēхэмби чава, нōни ӡиӈ дājиӡи сэнэилэ анā мөрөччуриӡи.", "Ихэриккулбэ нāда асарами: хэду хэдуми нōмбони гуппиллэ̄…", "Тараӈачи бӣ гитухамби… гēвандуддā мӯлуттō āптухамби. ― Нарисал ӣричи кусалӡи туксē поесдутаи, нōчиддā тэ̄ли мэ̄нэ эсичи уидēрэ, хаива гэлэкчēчē, ― уччини Нучӣкэ принси.", "― Чоми нōчи хавассичи мэ̄пэри мэ̄тэчимэри эввē-таввē сōттои …", "Чопē пōjихани:"], "p": 579}, {"t": "text", "c": ["― Чипāли постои…", "Мӯлӯту, хамачēтаи бӯ синдахапу, тамачē эччини бē хамачē биччичи чипāли Сахара мӯлӯтулни.", "Гэгдэкэ jэду мӯлӯту ― баи тоӈдō хонокто дōдуни. Эрилэкэ биччини гаса мӯлӯтуни мэ̄мэни.", "Гасаддā jэду хаидуддā анā биччини, чоми бӣ мөрөчихэмби тари толчи."], "p": 580}, {"t": "text", "c": ["― Хōттои оччиккэ̄, ― уччимби бӣ Нучӣкэ принситэи, ― jэду чипал бэлӣпулэ: муриккуддā, алуккуддā, хэ̄кэддэ̄…", "Нōни инэлухэни, хэ̄ккэ̄ дапахани, муриккō мурилухани.", "Муриккуни кāӈгōр горопчи плjӯгериӈэчи, хамачē хэду анāдуни горо сэптуми бӣчи."], "p": 581}, {"t": "text", "c": ["― Дōлӡисӣ? ― унӡини Нучӣкэ принси. ― Бӯ мӯлӯттō мēлбухапу, нōни jājалухани…", "Бӣ ӈэ̄лэхэмби нōни āллиллā опōми."], "p": 582}, {"t": "text", "c": ["― Бӣ мэ̄нэ мӯвэ сōллēлами, ― уччимби бӣ, ― ситтэи эри сэнэиси анā."], "p": 583}, {"t": "text", "c": ["Эркэӡи бӣ тōччимби далуптуха алуккō, лапамӡи тэ̄ввōччимби чава мӯлӯту ӡоломо кираттаини. Сēндулаввēддэ̄ кāӈгōр мурикку jājāни уисини, мӯддэ̄ алукку дōдуни силдунӡини, чакки сӯнэ туксатāлни силдунӡичи."], "p": 584}, {"t": "text", "c": ["― Бӣ ананасиви лумгэбуӡӡи jэ̄ мӯвэ, ― уккэ̄куччини Нучӣкэ принси. ― Бӯру миттэи умибуддōввē…", "Бӣ уидэ̄хэмби, хаива нōни гэлэктэхэнē!"], "p": 585}, {"t": "text", "c": ["Бӣ эурихэмби алуккō нōни пэмуттэини.", "Нōни исалби сомигаччи умихани.", "Тари биччини аjамаӈу төjө мэ̄мэни."], "p": 586}, {"t": "text", "c": ["Тари мӯ баи эччини бē.", "Нōни балӡихани горо поктоду унēрил пэӡӡēдучи, кāӈгōр уиси муриккуддӯ, бӣ ӈāлаби сэнэидуннӣ.", "Нōни биччини каруӈачи мēватаи. Бӣ нучӣкэ биӈэссēввē тараӈачи килточчичи минду росӡество карулни: хасиктаду ихэрэ килтоннӣ, долбо талдāндуни бӣ мēссэ оргāнуни jājāннӣ, āласи инэсэлддэ̄. ― Сӣ планēтудуси, ― уччини Нучӣкэ принси, ― нарисал балӡӯричи гēда садуду тунда миӈга орōсолба… хōниддā эсичи бāра чава, хаива гэлэкчēчи…", "― Эсичи бāра-чō, ― ӣ уччимби бӣ."], "p": 588}, {"t": "text", "c": ["― Тэддэ̄, чава, хаива нōчи гэлэкчēчи бāввури тāни гēдамали орōсоддӯ, гēда мӯ лумгэдуннӣ… ― Ӣ, эмбē, ―ӣ уччимби бӣ. Нучӣкэ принси уччини:"], "p": 590}, {"t": "text", "c": ["― Исалдā бали. Мēваӡӡи нāда гэлэктэми."], "p": 591}, {"t": "text", "c": ["Бӣ умипиччимби мӯвэ. Хэнумиӡи э̄рилухэ биччимби.", "Гēванду хонокто мēдуӈачи аисима осини.", "Чаӡи баккā бӣ кэсилэ биччимби.", "Хаими кэптудэгэччи биливē?"], "p": 592}, {"t": "text", "c": ["― Сӣ уччимби кэссэ̄ дапуттау, ― нандэ̄ уччини Нучӣкэ принси, гочи тэ̄думи бӣ дапкадуввē."], "p": 593}, {"t": "text", "c": ["― Хамачē кэссэ̄?"], "p": 594}, {"t": "text", "c": ["― Дōнӡисӣ, сӣ кэссэ̄ бӯхэси… бӣ хонēтаӈуби куптуддōни…", "Бӣ ча силлāмба кихамбуӡӡи гаччимби кэссэ̄."], "p": 595}, {"t": "text", "c": ["Бӣ мэ̄нэ саjилби карманудукки нэ̄вухэмби. Нучӣкэ принси итэхэни чалтаи, инэлухэни:"], "p": 596}, {"t": "text", "c": ["― Сӣ баобāбулӈуси капустā урэхэчи…", "Бӣлэкэ сōкӯнихамби мэ̄нэ баобāбулӡи!"], "p": 597}, {"t": "text", "c": ["― Сӣ сулиӈуси сēни… хуjэ өмөттө! Аjаддā ӈонимил!"], "p": 598}, {"t": "text", "c": ["Нōни гочи инэлухэни."], "p": 599}, {"t": "text", "c": ["― Сӣ тоӈдо эси бē, андā. Бӣ хāлиддā эччимби утуллē саjими ― тэддэ̄ дабдалбāмали уввēдуннӣ, дōваннӣ."], "p": 600}, {"t": "text", "c": ["― Биӡини, ― алтāхани нōни мимбē. ― Пурил тамачēмбаддā уидēрил тāни."], "p": 601}, {"t": "text", "c": ["Тэ̄ли бӣ саjихамби хонēта ӡилини куптуддōни. Бӣ бӯдухэмби саjjē Нучӣкэ принситэи, тэ̄ли бӣ мēвамби камалихани."], "p": 602}, {"t": "text", "c": ["― Сӣ хаивака мөрөччиси, миттэи эсиси ундэ…", "Нōникā эччини даррāллē."], "p": 603}, {"t": "text", "c": ["― Сāрисӣ, ― уччини нōни, ― чиманā анани олини, хāли бӣ суттэи Нāтаи тэ̄хэмби…", "Гочи хэмэ̄ оччини. Чōччи пōjихани: ― Бӣ тӯхэмби ӡиӈ лакала эмэччу… Чōччи сэ̄м оччини."], "p": 605}, {"t": "text", "c": ["Гочиддā хаввēддӯ хаимикā бӣ эргэндуввē худэули оччини. Бӣ нэ̄ панучимби:"], "p": 607}, {"t": "text", "c": ["― Тэ̄ли, недēлеӡи хамарӯ, ча чимаиду, хāли бӯ бāчимāчихапу, сӣ баи эччиси пулипэ̄ччē jэкки умӯкэ̄ миӈга мӣлиду нари дукудуни горолō? Сӣ мутудугаси ча нāтаи, хаиду тэ̄ли тӯхэсӣ?"], "p": 608}, {"t": "text", "c": ["Нучӣкэ принси ӡиӈ паккē сэ̄гдэччини."], "p": 609}, {"t": "text", "c": ["Бӣ асарамē пōjихамби:"], "p": 610}, {"t": "text", "c": ["― Багар, эри анани осигиннӣ?..."], "p": 611}, {"t": "text", "c": ["Нōни гочи сэ̄гдэндухэни.", "Нōни эччини даррāллē гēдатаиддā бӣ панутаивē, тэ̄лиддэ̄ сэ̄гдэндэгиси, тари «ӣ», унӡиси вēт, ӣ?"], "p": 612}]}