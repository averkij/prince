{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "XXVІ", "p": 614}, {"t": "text", "c": ["― Хавассиви бӣ… ― улухэмби бӣ. Тэ̄ли нōни уччини:"], "p": 614}, {"t": "text", "c": ["― Гэ, бала синду уилэби тодуми.", "Ӈэнну мэ̄нэ масинаӈутакки.", "Бӣ халаччилами симбē jэду.", "Мутудуссāри чиманā сэксэ…", "Ɵмөттө бӣ чӣ хавасихамби.", "Бӣ дōндухамби Сулимба.", "Хāли мэ̄пи таттӯриси, чōччи соӈомиддā оиси."], "p": 615}, {"t": "text", "c": ["Мӯлӯтуду лакалэ̄ пулэптухэни горопчи дугjāли ӡоломо корӣтани.", "Чиманāни сэксэ, уилэми хоӡигаччи, бӣ мутудухамби чала тэ̄ли гороло итэхэмби Нучӣкэ принси тэ̄сивэни, бэгӡиби пэисэи лōгоччи.", "Тэ̄ли долӡихамби нōни эурэ̄ни."], "p": 617}, {"t": "text", "c": ["― Сӣ эсиси дōндаи? ― унӡини нōни. ― Тари биччини jэду эси бē. ― Тари биччини jэду эси бē. Багар, ӈуикэ̄ нōттоини даррāлихани, нōни мэккусихэнӯн:"], "p": 619}, {"t": "text", "c": ["― Тари тэдэ, тари биччини гēда анани хамараккēни тэӈ, инэӈи инэӈиду гои пōдумали…", "Бӣ кусалӡи гитулухамби.", "Хаидуддā корӣта дапкадуни бӣ ӈуивэддэ̄ эччимби иттэ̄, эччимби долӡē.", "Тартэ̄ Нучӣкэ принси гочи ӈуитэикэ̄ даррāлихани:"], "p": 620}, {"t": "text", "c": ["― Эмбē.", "Сӣ бāриласи бӣ поктоввē хоноктоду.", "Тэ̄ли халачиссāри.", "Эсинэӈи долбо бӣ чала синӡēлами."], "p": 621}, {"t": "text", "c": ["Корӣтатаи оччини хори мēтэри, бӣ чӣ хаиваддā эччимби иттэ̄."], "p": 622}, {"t": "text", "c": ["Хэрэ̄ хэмэ̄ бигэччи Нучӣкэ принси панучини:"], "p": 623}, {"t": "text", "c": ["― Синду улиӈгаи гӯӈуси, ӣ?", "Си элиси тō мимбē горо муӈнāми?"], "p": 624}, {"t": "text", "c": ["Бӣ илихамби, мēвамбиддā камалихани, бӣ чӣ гочи эччимби уидēрэ."], "p": 625}, {"t": "text", "c": ["― Эси ӈэнну, ― уччини Нучӣкэ принси, ― Бӣ ананасиви пэисэи пөччөбуӡӡи."], "p": 626}, {"t": "text", "c": ["Тэ̄ли бӣ исалби пэисэи тубгухэмби, орōи пөччөхөмби!", "Корӣта пэӡӡēдуни, ӡилиби Нучӣкэ принси бāруни эуригэччи, муриптухани ɲōгдо муигитэ̄, тамачē хаи иктэмэни калтā минутэду вāрини.", "Кармаӡӡи револиверрē тэмирими, бӣ туксами пукчитэхэмби чала, тэ̄ли гира сēсиӈидуни муигитэ̄ хэмэ̄ хэjэпиччини хоноктокки буӡи уɲāтāӈачи, элэ̄-элэ̄ долӡипчи сэлэмэ сēсиӈиӡи нандэ̄ сирихани ӡоло дōккēни."], "p": 627}, {"t": "text", "c": ["Бӣ тэӈ туксапиччимби корӣтатаи мэ̄нэ Нучӣкэ принсиӈуби дапабуӡӡи. Нōни симаттаӡи тāгда биччини."], "p": 628}, {"t": "text", "c": ["― Хаи эри сӣ мөрөччисē, ноконō! ― пулахипиччимби бӣ. ― Хаибуӡӡи сӣ кэссэ̄ лэ̄дэнӡиси муигиндō?"], "p": 629}, {"t": "text", "c": ["Бӣ атухамби нōни гэгдэкэ тэитэккōни аисима коӡиптōни. Дэлбэлигэччи нōни дуруликтāни мӯвэ уммōччимби. Хаиваддā эччиммэ̄т пануси.", "Нōни тэӈ итэгэччи миттэи нāмалахани ӈāлаӡӡи бӣ коӡӡēввē."], "p": 630}, {"t": "text", "c": ["Бӣ долӡихамби, хōни нōни мēвани меучалапула гасаӈиӈачи туччивани.", "Нōни уччини: ― Бӣ агӡēви бāхамбаси, хаи вāлихани биччинē сӣ масинадуси. Эсилэкэ сӣ дукутакки ӈэннēлиси…", "― Хōни сӣ сāрисē?!"], "p": 632}, {"t": "text", "c": ["Бӣ тэнэ̄ умбуӡӡи точчимби нōттоини, камалими халаччурилду, бӣ таучидухамби самолōтуби!"], "p": 633}, {"t": "text", "c": ["Нōни эччини даррāллē, нōни уччинимэли:"], "p": 634}, {"t": "text", "c": ["― Бӣддэ̄ баккā эсинэӈи мутудуливи дукутакки. Чōччи гассамӡи пōjихани: ― Тари горолōдумэ… маӈгадумэ…", "Хōника чипāл биччини.", "Бӣ нōмбони масиӡи намалачихамби нучӣкэ путтэ̄ӈэчи, тэ̄ли бӣ мөрөчихэмби нōни биччини хэjэпиллēӈэчи, тоӈдōтои тӯриӈэчи, бӣддэ̄ кусуӡӡиддэ̄ нōмбони эӡиливи дапуттā…", "Нōни мөрөчими итэчихэни хōттоикэ горолō."], "p": 637}, {"t": "text", "c": ["― Минду сӣ хоннēтаӈуси дэрэиӡӡини.", "Хоннēта хулдāннӣ. Куптуннӣ…", "Нōни гассамӡи инэлухэни."], "p": 638}, {"t": "text", "c": ["Бӣ горо халачихамби.", "Нōни гочи мэ̄нэ мэ̄мэни осиниӈачи."], "p": 639}, {"t": "text", "c": ["― Сӣ болгохоси, ноконō…", "Эмбē, хōни элиси болгō!", "Нōнилака нандэ̄ инэлухэни:"], "p": 640}, {"t": "text", "c": ["― Эсинэӈи сэксэ минду билини ӡиӈ ӈэ̄лэпсӯлидумэ…", "Гочи мин дōдуввē бэлунэхэни халаччуриӈачи орки вāлиххā.", "Тэдэjjӯ, тэдэjjӯ бӣ хāлиддā эливи дōлӡē, хōни нōни инэсивэни?", "Тари инэ минду ― өмөттө jӯктэ пустэниду."], "p": 641}, {"t": "text", "c": ["― Ноконō, бӣ ананасиви гочи дōлӡибуӡӡи, хōни сӣ инэсисē… Тэ̄ли нōни уччини:"], "p": 642}, {"t": "text", "c": ["― Эсинэӈи долбо гēда анани олини.", "Бӣ унēриӈуби илилини тэӈ ча пōду, хōттои бӣ тӯхэмби гēда анани хамаррēдуни…", "― Дōлӡу, ноконō, тэдэ чипāл тари ― муиггӣ, унēриндō атāлимаччуррӣ ― тари орки толчи, тэдэ ӣ?"], "p": 643}, {"t": "text", "c": ["Тэ̄ли нōни эччини даррāллē."], "p": 644}, {"t": "text", "c": ["― Катума тари, хаива исалӡи эввури иттэ̄… ― уччини нōни."], "p": 645}, {"t": "text", "c": ["― Ӣ, эмбē…", "― Тари хōни силлāдуӈачи.", "Силлāмба аjауми, хамачē балӡини хаидуддā горомо унēриду, улиӈга долбо наӈнатаи итэчими. Чипāли унēрил силлāринӡичи. ― Ӣ, эмбē… ― Тари хōни мӯдуӈэчи. Хāли сӣ бӯхэси миттэи умибуддōввē, тари мӯ биччини дуӈэ̄ӈэчи, ӡэӈкēр муриккӯ, хэ̄ккэ̄ дāруни. Дōнӡисӣ? Нōни биччини ӡиӈ улиӈга."], "p": 647}, {"t": "text", "c": ["― Ӣ, эмбē…", "― Долбо сӣ итэлиси унēрилтэи.", "Бӣ унēриӈуби ӡиӈ нучӣкэ, бӣ эсиви ситтэи нōмбони иттэундэ.", "Тари улиӈгадума.", "Нōни билини ситтэи баи унēрилду ― гēда.", "Сӣлэкэ аjаулулиси итэчибуӡӡи унēрилтэи…", "Чипāли нōчи ситтэи андалчи оличи. Чōччи, бӣ ситтэи хаивакā карунӡилами…", "Нōни инэлухэни."], "p": 648}, {"t": "text", "c": ["― Аjā, ноконō, ноконō, бӣ аjауриви, хāли сӣ инэсигиси!"], "p": 649}, {"t": "text", "c": ["― Гэ, тари бӣни бӣ карумби… Тари билини хōни мӯдуӈэчи…", "― Хōни тари?"], "p": 650}, {"t": "text", "c": ["― Нари нариду мэ̄нэ унēрилӈучи.", "Гēдасалтаи ― тарисалтаи, ӈуи пулипэ̄ччини, ― нōчи поктō нуӈниччичи. Гоисалтаи тари баи нучӣкэ таватал.", "Учонэисэлтэи нōчи тари садача, хамачēмба уилэми нāда. Бӣ уилэлэ нариӈудуввē нōчи ― аиси. Эри чипāлиннēсалтаилака нарисалтаи унēрил ― хобосол.", "Синдулэкэ биличи унēрил чипали мāнисал…", "― Хōни тари?"], "p": 653}, {"t": "text", "c": ["― Сӣ итэлиси долбо наӈнатаи, чадулака билини тамачē унēри, хаиду бӣ бӣвē, хаиду бӣ инэсивē, ― сӣ тэ̄ли дōлӡиласи тари чипāли унēрил инэсивэчи.", "Синду биличи унēрил инэми утуллисэл!"], "p": 654}, {"t": "text", "c": ["Тэ̄ли нōни мэ̄нэ инэлухэни."], "p": 655}, {"t": "text", "c": ["― Хāлиддā сӣ алтāвутассē ― гэгдэкэ алтаввури, ― сӣ агдалиси, хаи сāхаси мимбē хāлика.", "Сӣ гэгдэкэ билиси минду андаби.", "Сӣ ананалиси минду гэсэ инэбуӡӡи.", "Гēда-гēдара сӣ эрэӈэчи нирэӈэси паввā, синду улиӈга билини…", "Тэ̄ли сӣ ӡēсилчи пэскэличи, хаими сӣ инэсисē наӈнатаи итэгэччи. Сӣ нōттоичи унӡилэси: «Ӣ, ӣ, бӣ гэгдэкэ инэсиви унēрилтэи итэчими!»", "Тэ̄ли нōчи мөрөччилэл амбамба бāхаси.", "Тари тамачē аjакта салдаккō бӣ ситтэи хупиливи… Тэ̄ли гочи нōни инэлухэни."], "p": 657}, {"t": "text", "c": ["― Унēрил бэлдундучи бӣ каруччимбиӈачи тухумэ инэсил чōрāталба… Нōни гочи инэлухэни.", "Чōччи гочи инэми хоӡихани:"], "p": 658}, {"t": "text", "c": ["― Сāрисӣ… эсинэӈи долбо… улиӈга бӣлэхэни эсигиси синдā."], "p": 659}, {"t": "text", "c": ["― Бӣ симбē эсилэми вэ̄ддэ̄. ― Сӣ мөрөччилэси, хаи минду энули. Мөрөччилэси, хаи бӣ буӡиви. Тари тараӈачи биввукки. Эӡӡē синдā, эӡӡē. ― Бӣ симбē эсилэми вэ̄ддэ̄."], "p": 662}, {"t": "text", "c": ["Нōнилака хаивака мөрөчихэни. ― Иттэу сӣ… тари гочи муиги дāруни. Багар нōни симбē кутуллилā… Муигисэл ӡиӈ аjактасал. Ӈуивэддэ̄ кутулими нōндучи агда. ― Бӣ симбē эсилэми вэ̄ддэ̄. Нōни эсигдэ̄ алтāхани:"], "p": 666}, {"t": "text", "c": ["― Тэддэ̄, дӯннēтэи нōндуни гӯӈуни абулалини…", "Ча долбоду бӣ эччимби дōлӡē, хōни нōни ӈэнухэмбэни. Нōни нандэ̄ баурпиладухани.", "Хāли бӣ хапкаччимби нōмбони, нōни гитухани кусалӡи, маӈгаӡи гирасуми."], "p": 667}, {"t": "text", "c": ["― Гэ, тари сӣ… ― уччинимали нōни. Ӈāладуввē дапахани мимбē.", "Хаикā нōмбони хавассōччини."], "p": 669}, {"t": "text", "c": ["― Постои сӣ ӈэннēси минду гэсэ.", "Синду билини энули миттэи итэчими.", "Сӣ мөрөччилэси бӣ буӡиви, тари тэдэ эси бē… Бӣ хэмэ̄ биччимби. ― Иттэу… тари ӡиӈ горолō. Бӣ бэjэби маӈга худэули. Бӣ нōмбони эӈӈи орогдо."], "p": 671}, {"t": "text", "c": ["Бӣ хэмэ̄ биччимби."], "p": 672}, {"t": "text", "c": ["― Тари өмөттө горопчи куптō мэ̄тэлэми.", "Jэду хаиддā гассаммӯлини анā… Бӣ хэмэ̄ биччимби."], "p": 673}, {"t": "text", "c": ["Нōни эргэни оркика оччини.", "Ӡēруӡиддā гēдалта кусулахани:"], "p": 674}, {"t": "text", "c": ["― Сāриси, билини ӡиӈ улиӈга.", "Бӣ баккā итэчиливи унēрилтэи. Чипāли унēрил горопчи мӯлӯтул муриккучи ӡилданӡини өмөттө ӡилдаличи.", "Гēда-гēдаддā бӯлини миттэи умибуддōввē…", "Бӣ хэмэ̄ биччимби."], "p": 675}, {"t": "text", "c": ["― Мөрөччӯ, аjа пэсēлэи!", "Синду билини тунда таӈгу даху чōрāтал, миндулэкэ ― тунда таӈгу jӯктэл…", "Jэду нōни баккā хэмэ̄ оччини, соӈолухамби дāруни.", "― Гэ, бӯ синдахапу.", "Бӯру миттэи умӯкэ гирамбуддōввē гочи гēда гиррā. Нōни тэ̄хэни хоноктотои, нōндуни ӈэ̄лэпсули оччини. Чōччи нōни уччини:"], "p": 678}]}