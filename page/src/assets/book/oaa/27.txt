{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "XXVІІ", "p": 680}, {"t": "text", "c": ["― Сāрисӣ… бӣ орōсоӈуби… бӣ нōмбони кихалливи.", "Нōни тамачē сэнэилэ анā! Тамачē эргэни баи бӣ.", "Нōндуни бӣни ӡӣн муналипсули бабганимали, нōндуни хаинидда анā мэ̄пи аксачими бōду.", "Бӣ баккā тэ̄хэмби, бэгӡиби мултадахани дāруни.", "Нōни уччини: ― Гэ… тари элэ…", "Минуттэ тэ̄гэччи илидухани. Гēда гиррāмали гираччини.", "Бӣ эччимби сēтоси."], "p": 680}, {"t": "text", "c": ["Бэгӡиккēни ɲōгдо тали өмөттө туксапиччини. Тартэ̄ нōни эми сēтоси китэм илихани. Эччиниддэ̄ пулахипинда.", "Чōччи тӯхэни ― нандэ̄, хōни мō тӯриниӈэчи.", "Нандэ̄, хэмэ̄-хэмэ̄, тари хонокто сēсиӈӈē хэмэ̄ опōнӡини."], "p": 681}, {"t": "text", "c": ["Гэ, эри сӣхэни элэгдэ нуӈу анани…", "Бӣ гочи гēдараддā ӈуитэиддэ̄ чава эччимби тэ̄луӈуччē. Хāли бӣ исухандуввē, ӡēсалби агдахачи гочи итэмэри мимбē уjӯмбэ̄, энулу анāмбэ̄.", "Худэули биччини минду эргэндуввē, тэ̄ли бӣ умбукки биччимби нōттоичи: ― Тари бӣ баи āлихамби…", "Чӣ оjӯкаталӡи бӣ алтāдухамби. Таригдā чипāли эси бē… Биддэ̄ сāриви: нōни мутудухани мэ̄нэ планēтутакки, тари гēванадухандуни, бӣ хоноктоду эччимби бауддō нōни бэjjэ̄ни.", "Тари ӡиӈлэкэ худэули эччини бē. Долбодӯтаннē бӣ аjауриви дōлӡичими унēрилбэ. Ɵмөттө тунда таӈгу дахуни чōрāтал…", "Гэ, тариддā пэскэпсӯли. Хāли бӣ саjихамби хоннēтā ӡилини куптуддōни, бӣ омгохомби умулба!"], "p": 684}, {"t": "text", "c": ["Нучӣкэ принси элини утуллē тэидōми хоннēтатаи.", "Тэ̄ли бӣ панусиви мэ̄пи: хаива тоичē чаду, нōни планēтудуни?", "Эртэ̄ хоннēтā орōссō дэптухэниjjӯ?"], "p": 685}, {"t": "text", "c": ["Гēдара-гēдара бӣ унӡиви мэ̄ттэкки: «Анā, эмбē, анā!", "Нучӣкэ принси долбо гэгдэкэ соминасини орōсамба счеклōмэ куптуӡи, нōни ӡиӈ хоннēтамба киханӡини…»", "Тэ̄ли бӣ кэсилэ.", "Тэ̄ли чипāли унēрил нандэ̄ инэсичи."], "p": 686}, {"t": "text", "c": ["Гēдара-гēдара бӣ унӡиви мэ̄ттэкки: «Бӣсē гочи хāлиддā мөрөлө анā… Тэ̄ли хаиддā чипāли осиллā!"], "p": 687}, {"t": "text", "c": ["Эртэ̄ нōни хōниддā сэксэ омгохони тāни счеклōмэ купттō, хоннēтāддā долбо нандэ̄ нэ̄духэни, гипали пуличини…»", "Тэ̄ли чипāли чōрāтал соӈӈēчи…", "Тари чипāли гаjjауӈачи, сāгитамиддā эси муттэ̄.", "Суттэи, ӈуи баккā аjаулухани Нучӣкэ принсē, хōни миттэиддэ̄ тари чипāли нāдала анā эси бē: чипāли бō муттэи гои осини тари дāруни, тари хаидукā, гэлбулэ анā Вселеннэи чōнодуни хоннēта, хамачēмба бӯ хāлиддā эччипу иттэ̄ багар дэптухэни бӯ эсивэпу сāра орōсамба."], "p": 688}, {"t": "text", "c": ["Иттэусӯ наӈнатаи. Панусусу мэ̄пэри: «Уjӯjjӯ тари орōса, элэгдэ̄ нōни анājjӯ? Хоннēта нōмбони дэптухэниjjӯ?» Тэ̄ли сӯ иччēлэсу: чипāли олини гои…", "Хāлиддā гēдаддā дājиннē эӈэ уидēрэ, хōни тари катума!"], "p": 689}, {"t": "text", "c": ["Тари, миндулэ, ӡиӈ аjамаӈӈӯ, ӡиӈ гассаммӯли пō бōду.", "Эри пустэни чōнони саjипула дуллӯпчи странисаду, бӣлэкэ саjихамби гочи, сӯ улиӈгаӡи ēробуддōсу.", "Jэду Нучӣкэ принси гēдара агбиччини Нāду, чопē анā оччини."], "p": 690}, {"t": "text", "c": ["Улиӈгаӡи иттэусу, тэӈ тāкбуддōри jэ̄ пōва, хāлиддā сӯ агбилису Априкаду, пустэниду.", "Хāлиддā сӯ jэкки ӈэннэ̄гису, бӣ унӡиви, эӡӡēсу пэлиндэ, нандэ̄ эркэӡи ӈэннэусу эри унēри пэӡӡēккēни!", "Суттэи нучӣкэ хусэ путтэ аисима нируктэлу синдаутаинē, нōни амбарамӡи инэсигини, хаиваддā элини даррāллē сӯ панутаису, сӯ, эмбē, тāклису, ӈуи нōни тамачē.", "Тэ̄ли ― ӡиӈ гэллēви сумбōпэ! ― эӡӡēсу омгō алтāмари мимбē гассам бӣвэввē. Балабал нуриссāрису миттэи, хаи нōни исухамбани…"], "p": 691}]}