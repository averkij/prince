{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "ІІІ", "p": 42}, {"t": "text", "c": ["― Мин дукудуввē хаиддā ӡиӈ оjи…", "― Нōндуни элэ.", "Бӣ ситтэи бӯриви ӡиӈ нучӣкэ хоннēтамба."], "p": 42}, {"t": "text", "c": ["― Ӡиӈлэкэ нучӣкэ нōни эсини бē… ― уччини нōни ӡилиӡӡи пэисэи мукчэдэ̄гэччи саjjē ēроми.", "― Иттэу!", "Бӣ хоннēтаӈуби акпаччини…", "Тараӈачи бӣ сāмачихамби Нучӣкэ принсиндō."], "p": 43}, {"t": "text", "c": ["Кусалӡи эччим уидēрэ, хамаччӯ нōни агбиччини.", "Нучӣкэ принси пануӡи мимбē хӯлпэчихэни, бӣддэ̄ хаиваддā панусигиввē, нōни эси дōлӡēӈачи бӣни.", "Оjӯканӡӣмали гēда-гēдара тӯнэпэчихэ кэсэлду минду чипāли нӣтэ̄.", "Гэ, хāли нōни эсимэкō бӣ самолōттōввē итэхэни, (самолōттōлэкэ бӣ эсӯ саjjē, бӣ хōниддā эсиви утуллē) нōни панучини:"], "p": 45}, {"t": "text", "c": ["― Эри хаи стӯканē?"], "p": 46}, {"t": "text", "c": ["― Эри стӯка эси бē. Эри самолōту. Бӣ самолōтуби. Нōни сэгӡēни."], "p": 47}, {"t": "text", "c": ["Гэ, бӣ сōкунӡими уччимби нōттоини сэгдэми утулливви. Тэ̄ли нōни пулахипиччини:"], "p": 48}, {"t": "text", "c": ["― Хōни! Сӣ наӈнаду тӯхэсӣ?"], "p": 49}, {"t": "text", "c": ["― Ӣ, ― эми саллē бӣ даррāлихамби."], "p": 50}, {"t": "text", "c": ["― Аjи сэбдэɲӯли!.."], "p": 51}, {"t": "text", "c": ["Гэ, Нучӣкэ принси амбарамӡи инэлухэни, чоми бӣ аксахамби: бӣ аjауриви бӣ маӈгамāчихаттаиввē асарами дōлӡибуддōчи.", "Чōччи нōни уччини:"], "p": 52}, {"t": "text", "c": ["― Чоми сӣ баккā наӈнаду агбиччиси.", "Хамачē планēтаду?"], "p": 53}, {"t": "text", "c": ["«Э, тари мāӈē нэннэвō нōни сипкучилэ̄ агбиччини jэду, пустэниду!» ― мөрөпиччимби бӣ, чопē тэӈ панучимби:"], "p": 54}, {"t": "text", "c": ["― Тэддэддэ̄, сӣ синдахаси jэлэ гои планēтадӯ?"], "p": 55}, {"t": "text", "c": ["Нōни эччини даррāллē. Нōни хэмэ̄ ӡилиӡӡи халлӯрихани самолōттōввē ēроми:"], "p": 56}, {"t": "text", "c": ["― Арāи, jэӡи сӣ хōниддā городӯ эӈэси сэгдэ̄… Гэ, горō хаивакā боддоурини. Чōччи нэ̄вухэни кармāдукки бӣ хоннēтаӈӈōввē, ча ӡаккā ēроми горō итэчихэни. Уидэ̄русӯ, хōни бӣ мөрөмби сāгитами дэгдэлухэни ча унӡидуни «гои планēтулба». Гэ, бӣ панулухамби барамба сāбуӡӡи:"], "p": 58}, {"t": "text", "c": ["― Хаввēду сӣ синдахасē, ноконō?", "Хаиду сӣ дукусӣ?", "Хōттои сӣ орогбуӡӡи тоисē бӣ хоннēтаӈӈōввē?"], "p": 59}, {"t": "text", "c": ["Нōни боддоуми хэмэ̄ бигэччи унӡини:"], "p": 60}, {"t": "text", "c": ["― Ӡиӈ улиӈга тари бӯхэси миттэи хулдāмба: хоннēта аулини чаду долбо."], "p": 61}, {"t": "text", "c": ["― Гэ, эмбē.", "Сӣ уидōки биггēси, бӣ бӯрилэм ситтэи хэ̄ккэ̄ инэӈиду нōмбони уитэбуддōси. Тукпэмбэ баккā."], "p": 63}, {"t": "text", "c": ["Нучӣкэ принси боксирахани:"], "p": 64}, {"t": "text", "c": ["― Уибуӡӡӣ? Хаибуӡӡи?"], "p": 65}, {"t": "text", "c": ["― Нōмбони сӣ эсигиси уиjjē, нōни вэ̄дэптуми ӈэннēллэ̄ хōттоиддā."], "p": 66}, {"t": "text", "c": ["Гэ, бӣ ӡēби гочи аjаӡи инэлухэни: ― Гэ, хōттои нōни ӈэнэлинē?"], "p": 68}, {"t": "text", "c": ["― Хōттоиддā ӈэннэ̄ӈэи? Чӣ китэм, китэм, хōттои исални итэччини. Тэ̄ли Нучӣкэ принси тэдэӡи уччини:"], "p": 70}]}