{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "ІV", "p": 71}, {"t": "text", "c": ["― Тари ӈэ̄лэпсӯли эси бē, миндулэкэ чаду оjӯка нā. Чōччи нандэ̄ уччини:"], "p": 72}, {"t": "text", "c": ["― Чӣ китэм-китэм ӈэнэмилэкэ, гороло эӈэси ӈэннэ̄…"], "p": 73}, {"t": "text", "c": ["Тараӈачи бӣ бāхамби мāни сāмактō: нōни балӡихани планēтаӈуни чипāли дуку ӡӣни!"], "p": 74}, {"t": "text", "c": ["Гэ, тарилака мимбē кэтуддэ̄лэкэ эччини пэскэундэ.", "Бӣ сāхамби тари дājи планēтулду Нāддӯ, Јупичериддӯ, Мāрсиддӯ, Солбоддӯ гэсэ бӣчи таӈгу гоисал планēтул, хамачēсалтаи гэлбуддōчиддэ̄ эччичи бӯрэ, нōчи дōдучиддэ̄ ӡиӈ нучӣкэсэл телескōпуӡиддэ̄ баибаи эввури иттэ̄.", "Хāли астронōму бāрини тамачē планēттō, нōни бӯрини нōттоини гэлбуддэ̄ эси бе̄ ― нōмириддōни.", "Тамаччēӈачи: астерōиду 3251 (илā миӈга дӯ таӈгу тундадō гēда)."], "p": 75}, {"t": "text", "c": ["Минду бӣни мөрө ― бӣ опōнӡиви тари Нучӣкэ принси нучӣкэ планēтуду синдахани Б-612 (нуӈу таӈгу ӡōн дӯ) астерōидуду.", "Гēдарāмали ча астерōиддō итэхэчи, 1909 (гēда миӈга хуjу таӈгу хуjу) ананиду гēда Турси астронōмуни итэхэни."], "p": 76}, {"t": "text", "c": ["Астронōму далдаччини тэ̄ли аjама самактō бāхамби Месдународнэи астрономическэи конгрēсиду.", "Ӈуиддэ̄ нōмбони эччини тэддэ̄ турēскэи багдуххē тэитэхэни дāруни.", "Гэ, тамачē гуру тари дājиннēсал!"], "p": 77}, {"t": "text", "c": ["Агдапсӯлиду, турēскэи султану ӡаӈгēрахани мэ̄нэ бōкаӈултакки Евурōпа тэтуккōни тэитэбуддōчи тари астерōиддō Б-612 гэбубуддōчи. 1920 (гēда миӈга хуjу таӈгу хори) ананиду астронōму гочиддā далдаччини ча бāхамби. Эсилэккэ нōни тэитэхэни ситэу мōдаӡи ― тэ̄лимэли тэдэгэччēри ӣ уччичи."], "p": 78}, {"t": "text", "c": ["Бӣ суттэи тараӈачи чипāли тэ̄луӈучихэмби астерōидумба Б-612 далдаччимбиддā нōни нōмиррēни ӡэӈкир дājиннēсал доролочи.", "Дājиннēсал ӡиӈ аjауричи сӣпирилбэ.", "Нōттоичи ха̄ли тэ̄луӈуччēгиси ситэу ӡēӡӡи бāхамби, хāлиддā дājимба эсичи пануси.", "Нōчи хāлиддā эличи ундэ: «Хамачē нōндуни эурэни?", "Хамачē хупиӡи аjаурини хупими?", "Дапаиччēниjjӯ нōни гӯгулдōлбэ» Нōчилака панусичи: «Хасу нōндуни ананиӈуни?"], "p": 79}, {"t": "text", "c": ["Хасу нōни хэтэни?", "Хасу нōндуни нāдактални?", "Хасумба гумāскā гаӡини нōни амини?»", "Чōччи тэ̄лиддэ̄ кихиргēричи тари наррē сāривари.", "Хāли унӡиси дājиннēсалтаи: «Бӣ итэхэмби нōӡи дуккō силэи кирпичиӡи андупулла, пāвадуни герани силлāни, гуипсэдуни тутӯттул,» ― нōчи хōниддā эсичи уидēрэ тамачē дуккō.", "Нōттоичи нāда уми: «Бӣ итэхэмби дуккō гēда таӈгу миӈга пиранку тамаллō,» ― тэ̄лиддэ̄ нōчи гэбумэри кэ̄нӡичи: «Аjā, аjа нōӡи!»", "Токси тараӈачи нōттоичи уми: «Эрē тэддэ̄ сāми умбури Нучӣкэ принси тэддэ̄ддэ̄ биччимбэни: нōни биччини ӡиӈ, ӡиӈ аламӯли, нōни инэчини, нōни ананачини хоннēтамба. Ӈуи ананасини хоннēтамба, сāмо, тари бӣни», ― нōттоичи тараӈачи умбуми нōчи муирэ̄рӣмэли эуринэличи, ситтэи оӈгаитаиӈачи итэчиличи.", "Тэ̄лиддэ̄ нōттоичи уми: «Нōни сэгдэхэни планēтуду Б-612 гэлбулуду», ― тари нōмбочи тэддэуӡӡичи, нōчиддā эличи сапаипōнда сумбōпэ панумактами."], "p": 80}, {"t": "text", "c": ["Тари тамачē гуру тари дājиннēсал.", "Эввури нōттоичи тагданаси.", "Пурилду нāда асарами бими дājиннēсалба."], "p": 81}, {"t": "text", "c": ["Бӯлэкэ тарисал, ӈуи уидēрини, хаи тамачē биввури, ― бу, эмбē, инэсипу нōмириӡӡӣ, сӣпириӡӡӣ!"], "p": 82}]}