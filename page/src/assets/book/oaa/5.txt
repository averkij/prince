{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "V", "p": 85}, {"t": "text", "c": ["Би агдами нуррилахамби jэ тэ̄луӈӈō сэбдэɲӯли сахуррēӈачи.", "Би ɲуриллилахамби эрэӈэчи: «Бими биччини Нучӣкэ принси. Нōни биччини планēтуду, хамачē биччини хэрэ̄ дājи нōнӡини, нōндуни ӡиӈ нāдасихани ӡēӡӡи…»", "Тарисал, ӈуи уидēрини, хаи тамачē биввури, элэгдэ̄ иччēлэхэчи, эри чипāли ӡиӈ дājиӡи урэхэ тэдэмбэ. Тэ̄ли бӣлэкэ ӡиӈ эсиви ананаси бӣ бичиххэ̄ввē jэ̄лчимэри таумбуддōчи. Ӡиӈ энули дōппочими, чоми бӣ мēнӡиви чава тэ̄луӈучими.", "Эри элэгдэ̄ нуӈу ананиӈу оччини, хōни бӣ ӡēби хоннēтандō гэсэ мимбē вэ̄дэми ӈэнухэни.", "Чоми бӣ тэ̄луӈучигиччēви нōмбони, нōмбони эбуӡӡи омгō.", "Тари ӡиӈ гассаммӯли, хāли ӡēсалбари омгēчи.", "Ӈуидэ̄ чипāли ӡēлу эвукки бē.", "Бӣддэ̄ ӈэ̄ллēви тамачē обуӡӡи хамачē дājиннēсал, хамачēсалду хаидда пэскэпсӯли эси бē ― сӣпиримэли."], "p": 85}, {"t": "text", "c": ["Гочи чомиддā бӣ гаччимби бэ̄хэлу хулдамбā, силама карандāсилбэ̄.", "Тари ӡā эси бē ― бӣ бара ананиӈулдуввē гочи саjичилуми, тари бӣхэмбидду тарӣмаллē саjихамби тар дабдамбамаллē уввēпэнни, дōвоннӣ ― тариддā нуӈу ананиӈулли!", "Эмбē, бӣ мандугаччи саjjиви ӡиӈ улиӈгаӡи урэбуддōни. Бӣ ӡиӈлэкэ эсиви мөрөччē тари минду улиӈга олини.", "Гēда портрēту улиӈга осини, гои гēда сабдаӡи эччини уррэ̄.", "Тари гугдалани баккā: гēда саjиду минду принси дājи, гоиду ― ӡиӈ-ӡиӈ нучӣкэ.", "Бӣддэ̄ оркинӡи дōппоччиви хамачē силалу нōни тэттōни биччини. Бӣ пэргēви саjими тараӈачи-эрэӈэчи, дōппочими муӈнāми. Эмбē, бӣ памарамиддā оливи тāни хамачēддā нāдассури саjисалду.", "Сӯлэкэ эӡӡēсу кэрэччē.", "Бӣ ӡēбиддā хāлиддā миттэи хаиваддā эччини аллауси.", "Гэ, нōниддā мөрөчихэни тāни тари бӣ тамачē, хамачē нōни.", "Бӣлэкэ, муналимō, хоннēтамба хулдāмба пос дōвани эсиви утуллē итэми.", "Бӣддэ̄ хэрэ-хэрэ̄ урэхэмбиjjӯ дājиннēсалба. Бӣ сагданӡиви тāни."], "p": 86}, {"t": "text", "c": ["Инэӈи инэӈиду бӣ сāхамби хаиваддā ситэуввэ нōни планēтумбани, чава хōни нōни вэ̄дэми ӈэнухэни, хōни хаикиддā чипāли пуличини.", "Нōни тэ̄луӈучихэни оjӣка-оjӣкаталӡи, хāли нāда осигини кэсэду.", "Тараӈачи иллē инэӈиду бӣ сāхамби ӈэ̄лэпсули тэ̄луӈӈō баобāбусалба."], "p": 88}, {"t": "text", "c": ["Тари баккā оччини хоннēта дāруни. Мөрөччури биччини, Нучӣкэ принсиду эси тэддэ̄ мөрө агбиччини, чоми нōни панучини: ― Уну, тари тэдэӣ хоннēта дэксумбэ дэпчичи?"], "p": 90}, {"t": "text", "c": ["― Ӣ, тари тэдэ."], "p": 91}, {"t": "text", "c": ["― Тари улиӈга!"], "p": 92}, {"t": "text", "c": ["Бӣ эччимби уидēрэ, хаими тари мāни, хаи хоннēта дэксумбэ дэпчичи. Тэ̄ли Нучӣкэ принси гочи уччини: ― Чоми нōчи баобāбумба баккā дэпчичӣ?"], "p": 94}, {"t": "text", "c": ["Бӣ мэккусихэмби, тари баобāбу ― дэксу эси бē, тари ӡиӈ кадāра мō, колокōлина ӡӣни, дājиддā силōну сэссēни чала пуӈнэми ― нōчи гēдамбаддā баобāббō эӈэл дэптэ."], "p": 95}, {"t": "text", "c": ["Силōннō дōлӡигаччи Нучӣкэ принси инэлухэни:"], "p": 96}, {"t": "text", "c": ["― Нōмбочи оjо оjотōлиӡи иллjōми бӣлэхэни…", "Чōччи уидēми уччини:"], "p": 97}, {"t": "text", "c": ["― Баобāбул дуллӯ эччēли балӡē, ӡиӈ нучӣкэл биввуккил."], "p": 98}, {"t": "text", "c": ["― Тари тэдэ.", "Хаибуӡӡикэ̄ сӣ хоннēтаӈуси дэптулинē нучӣкэ баобāбулбэ?"], "p": 99}, {"t": "text", "c": ["― Хōникā! ― пулахипиччини нōни, баи тэдэлбэ уппулэӈэчи."], "p": 100}, {"t": "text", "c": ["Ӡиӈ горо ӡилиӡӡи боддоухамби, тэ̄ли уидēхэмби, хаива уккитэхэнē."], "p": 101}, {"t": "text", "c": ["Нучӣкэ принси планēтудуни, тараӈачи хамачēддā гои планēтудуӈачи, улиӈгаддā, оркиддā паикта балӡичи.", "Чоми, чаду бӣчи улиӈгаддā тэмил улиӈгадума паиктаӈӈил, оркиддā тэмил оркидума паиктаӈӈил.", "Тэмиллэкэ эсичи итэптэ. Нōчи горолō нā дōдуни ауричи, нōндуччӣ гēдакā боддоугаччи элини мēлдалā.", "Тэ̄ли нōни хамдаттаӈуби балӡимактуӡини нэ̄лини; нōни китэмӡи нэ̄ми хамдаттаӈуби нэ̄ввини сӯнэ бāруни, дуллӯ ӡиӈ аламӯли, ӡиӈ бэрэмӣкэ.", "Тари эркэ̄пчи реӡисиддэ̄, силэjjӣ дэксуддэ̄ бигини, биӡини аjаканӡи балӡиллол.", "Хамачēдда орки паикта бӣгини, нōмбони тāгдуми дāтани мэгдэмбэ тōккаччи мэ̄тэлэми улиӈга.", "Нучӣкэ принси планēтудуни тамачē ӈэ̄лэпсӯли нāдала анā тэмил бӣчи… Тари баобāбу тэмилни."], "p": 102}, {"t": "text", "c": ["Планēтуни нāӈуни чипāли дāрахани чаӡи.", "Баобāббō кусалӡи эми тāгда чопē хōниддā эӈэси вāра.", "Нōни планēттō чипāли дапалини. Нōни мэ̄нэ мӣктэлӡи чул ӣрини.", "Планēту ӡиӈ нучӣкэ бӣгини, баобāбулака бара, нōчи нōмбони гудэчиличи нӯчи-нӯчи пō опōми."], "p": 103}, {"t": "text", "c": ["― Бӣни тамачē маӈаули доро, ― учини миттэи хамарӯ Нучӣкэ принси.", "― Чимаи тэ̄риси, силчиси, мэ̄пи āрӈēси ― кусалӡиддā мэ̄нэ планēтуби āрӈēси.", "Ӡēруӡи нāда инэӈи-инэӈи тōними баобāббō, тāккаччи силмами силэи дэксуду: ситэу нэ̄хэ хамдатталчи нōндучи өмөттө.", "Тари пусуjӯли уилэ, худэули уилэ эси бē."], "p": 104}]}