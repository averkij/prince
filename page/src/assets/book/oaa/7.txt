{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "VІІ", "p": 118}, {"t": "text", "c": ["Гēда минӯтуду сэгдэпē Прāнсиjатаи, гēвамба итэчими агдаури бӣлэхэни.", "Оркиду, Прāнсиjатаи ӈэннэури ӡиӈ, ӡиӈ горо.", "Сӣ планēтудусилака синду элэ бӣлэхэни тэ̄ккуби анадуми хасумбакā гираттаи. Тэ̄ли сӣ гочиддā итэччилэхэси гēваннē наӈнатаи, чава ананами…", "― Гēдара бӣ гēда инэӈиду илāлта итэхэмби сӯнэ ӣӡӡивэни! Хэрэ̄ бигэччи сӣ пōjихаси: ― Сāрисӣ… хāли синду гассамӡи билини, сӯнэ ӣӡӡивэни улиӈга итэчими…", "― Чоми, ча инэӈиду, хāли сӣ ӡӣндō илā гēва ӣӡӡивэни итэчиӈэссэ̄си, синду ӡиӈ гассамӡи биччини?"], "p": 118}, {"t": "text", "c": ["Тари Нучӣкэ принси эччини даррāллē."], "p": 119}, {"t": "text", "c": ["Тунӡē инэӈиду, гочиддā хоннēта дāруни, бӣ сāхамби хаива Нучӣкэ принси дōӡӡи буисивэни.", "Олоӈмонӡи, хаиваддā эми ундэ, хэмэ̄, горō боддоугаччи бāханиӈачи ча мөррө̄, нōни панучини:"], "p": 121}, {"t": "text", "c": ["― Тари хоннēта дэксумбэ дэпчини, силлāмбани баккā дэпчинӣ?"], "p": 122}, {"t": "text", "c": ["― Нōни хаиваддā чипāл дэпчини, хаива даппēни."], "p": 123}, {"t": "text", "c": ["― Тамачēмбаддā силлāмба, хамачēду сэпэрӯлини бӣнӣ?"], "p": 124}, {"t": "text", "c": ["― Ӣ, тамачē, хамачēду сэпэрӯлини бӣни."], "p": 125}, {"t": "text", "c": ["― Тэ̄ли хаибуӡӡи сэпэрӯлини? Чава бӣ эччимби сāра.", "Бӣ ӡиӈ дэксихэмби: мотōридуввē гēда бōлту лапам даксахани, бӣ чава мурими пэргэхэмби."], "p": 127}, {"t": "text", "c": ["Бӣ ӡиӈ гассамӡихамби, чаду ӣӈдэчими бими баибаjӯли оччини, мӯӈуби оjика вэ̄дэптухэни, бӣ ӈэ̄лэлухэмби ― тари нāдасуми тэ̄хэмби оркинӡи хоӡӡиллā."], "p": 128}, {"t": "text", "c": ["― Хаибуӡӡи нāда сэпэрӯлини?"], "p": 129}, {"t": "text", "c": ["Хамачēддā паннō уккэччи, Нучӣкэ принси нэ̄ халаччукки панусиви дарраллēни.", "Ӡиркиӈа бōлту мимбē маӈитаддӯ нэ̄ввōччини, бӣ эми уидēрэ даррāлихамби:"], "p": 130}, {"t": "text", "c": ["― Сэпэрӯлини хаидуддā нāдала анā, силлāл киранагаччēри нōмбочи нэ̄ввōнӡичи."], "p": 131}, {"t": "text", "c": ["― Гэ, тараӈачи!"], "p": 132}, {"t": "text", "c": ["Гэ, хэмэ̄ оччипу. Чōччи нōни тагдахаӈачи уччини:"], "p": 133}, {"t": "text", "c": ["― Эсиви тэддэ̄ симбē!", "Силлāл маси эси бē. Баи доролул.", "Нōчи пидурэмэ огиччēчи. Нōчи мөрөччичи: сэпэрӯлиӈучи бӣгини, нōмбочи чипāлиннē ӈэ̄ллēчи…", "Бӣ эччимби даррāллē.", "Ча минӯтэду бӣ мэ̄ттэики лэ̄дэччимби: эри бōлту эси эсигини муриптō, бӣ духинӡилэм нōккēни палōӡи, нōниддā пэтэс буjададалāни.", "Нучӣкэ принси гочи мөрөмбоввē камалихани:"], "p": 134}, {"t": "text", "c": ["― Сӣ мөрөччиси, тари силлāл…", "― Анā!", "Хаиваддā эсиви мөрөччē!", "Бӣ даррāлихамби ситтэи дуллӯ, хаи ӣхэни ӡилитаиввē.", "Сӣ иччēси, бӣ дājидумэ уиллэ̄ уилэми дэксивэввē."], "p": 135}, {"t": "text", "c": ["Нōни пэскэми миттэи итэхэни."], "p": 136}, {"t": "text", "c": ["― Дājидумэ уиллэ̄?!"], "p": 137}, {"t": "text", "c": ["Нōни чӣ итэчихэни миттэи: чипāли илдаӡи борочипула, ӈāладуввē палō, бӣ мөкчөм илисиви хамачēка, нōни опōнӡини китарӯли, абдумба ēроми."], "p": 138}, {"t": "text", "c": ["― Сӣ дājиннēсалӈачи унӡиси! ― унӡини нōни."], "p": 139}, {"t": "text", "c": ["Бӣ халӡēхамби.", "Нōника эми хурраура пōjихани:"], "p": 140}, {"t": "text", "c": ["― Сӣ хаӈасаи унӡиси… хаиваддā эсиси уидēрэ! Гэ, нōни эсилэкэ тэддэ̄ӡи тагдаханē. Нōни ӡилиӡӡи гупсихэни, хэдуӈучи нōни аисима нируктэ̄ни ликсадэ̄ опōччини."], "p": 142}, {"t": "text", "c": ["― Бӣ сāриви гēда планēтумба, чаду бӣни тамачē госпоӡӣну пакам сэ̄гдэ дэрэлу.", "Нōни мэ̄нэ бӣӡӡи гēдараддā эччини ӈōсуллā силлāмба.", "Гēдараддā унēритэи эччини итэччē.", "Нōни хāлиддā ӈуивэддэ̄ эччини аjаура. Хāлиддā хаиваддā эччини тō. Нōни тоини гēдамбамали: нōни сӣпириӡи оибонӡини. Чимаисир долбодолō кэ̄нӡини гēдамба: «Бӣ нари мөрөлу.", "Бӣ мөрөлу нари!» ― гэ̄м сӣӈэчи. Кихиргēми китэм пуjинӡини.", "Тэддэ̄ уми нōни нари эси бē. Нōни дэуӈэктэ."], "p": 144}, {"t": "text", "c": ["― Хаи?"], "p": 145}, {"t": "text", "c": ["― Дэуӈэктэ!"], "p": 146}, {"t": "text", "c": ["Нучӣкэ принси киранамиддā кēм оччини."], "p": 147}, {"t": "text", "c": ["― Даху анани силлāлду сэпэрулиӈулчи балӡини. Дахуддā ананнē хоннēтал тэддэ̄ силлāмба дэпчичи.", "Хōни тари бӣлэккэ мөрөлө анā уилэ ― уидēввури, хаибуӡӡи нōчи мандӯмари балӡӯричи сэпэрӯлиӈӈōри тари нāдала анā бӣгини?", "Хōни тари мāни эси бē тари хоннēтаjjā силлāсалдō мэ̄нэ мэ̄нӡи соримаччичи?", "Тари мөрөлөддө, мāниддэ̄ эси бēи тариӡи бөдө госпоӡину пакам сэ̄гдэ дэрэлу арипмēчикэӡини?", "Бӣ сāрагиввē гēдамбамали jэ бōду силлā, нōниддā балӡини бӣ планēтудуввēмэли, гоиддā тамачē хаидуддā анā, тари нучӣкэ хоннēта бултаи гēда аjамаӈу чимаиду амӈапигаччи дэпчиллэ̄ нōмбони мэ̄нэддэ̄ эми сāра хаива точчинē? Тари чипāли синду мāни эси бēи? Нōни чипāли сэ̄гдэччини. Чōччи гочи унӡини:"], "p": 149}]}