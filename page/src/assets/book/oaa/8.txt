{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "VІІІ", "p": 151}, {"t": "text", "c": ["― Сӣ аjауриси силлāмба ― гēдамаллē, хамачē анā гēдадуддā тари бара даху унēрилдуни ― тари улиӈга: итэччими наӈнатаи агдапсē мөрөччиси.", "Мэ̄ттэкки унӡиси: «Хаидукā чаду бӣни бӣ силлāӈуби…»", "Хоннēтаддā чава дэпутэннē, тари тараӈачи билини чипāли унēрил эртэ̄ гӯптухэӈэчи!", "Тари синду мāни эси бēи!"], "p": 151}, {"t": "text", "c": ["Нōни хōниддā эӡилини ундэ. Нōни тартэ̄ соӈолухани.", "Пакчирадухани.", "Бӣ уилэби мэ̄тэлэхэмби.", "Орки бōлтуӈуббӣ, палоббӣ, кōдомусиввӣ, буӡиввӣ бӣ омгохомби боддоуми.", "Унēриду, планēтуду ― бӣ Землэ̄ӡи гэлбулу планēтудуввē ― соӈохони Нучӣкэ принси, нōмбони нāда биччини алтāми.", "Бӣ нōмбони ӈāлатакки дапагаччи эмучимби. Бӣ нōттоини кэ̄ччимби: «Силлāӈумбаси, хамачēмба сӣ аjауриси, ӈуиддэ̄ эсини ӈэ̄лэуччē…", "Бӣ сӣ хоннēтатаиси амӈани куптуддōни… саjjилам сӣ силлāӈутаиси куптуддōни… бӣ…».", "Бӣ эччимби сāра, хаива гочи нōттоини улливē. Мэ̄пи ӡиӈ эбэлэби мөрөчихэмби.", "Хōни хэвэчилисē нōни дōлӡибуддōни, хōни хапкалисē нōни мөррө̄ни, минду туччēва?", "Тари нōни тамачē сипкичипсӯллӣ, алдула анаккэ̄ тари ендумуска бōни…"], "p": 152}, {"t": "text", "c": ["Ӡиӈ тэгдэм бӣ улиӈгаӡи сāдухамби ча силлāмба.", "Нучӣкэ принси планēтудуни гэгдэкэ балӡихачи баи бӣсэл, эси нэптэ̄л силлāл ― нōндучи биччини оjи лепесточкэчи, нōчи оjи нā пōвони дапахачи ӈуивэддэ̄ эмэри гассамӡē.", "Нōчи чимаи паиктаду нӣтэгэччи, сэксэни бāруни холӡēчи.", "Эрилэкэ нэ̄хэни гēдара тэмиду, хаввēдукэ̄ хэдупилэхэнду, тари Нучӣкэ принси исалби эсини аттō итэчими ча кискӯкатаи балӡимактутаи, хамачē эччини уррэ̄ чипāлиннēтаи гои балӡимактултаи.", "Тари баобāбу хамачēка ситэу пōсалниjjӯ?", "Дэксутэ̄лэкэ кусалӡи хоӡихани балӡими уисэи, нōндуни агбиччини бутōнуӈуни.", "Нучӣкэ принси хāлиддā эччēли иттэ̄ тамачē кадāра бутōнулбэ, аjамаӈӈō итэливи мөрөчихэни. Тари ӈуиддэ̄ эси сāра андаха, хамачē сомина мэ̄нэ дукутāби ханаккēни, чӣ мэ̄пи āрӈēни. Нōни эксэпсӯлиӡи силаӡӡи силмахани.", "Нōни нандэ̄ мэ̄пи эпсиӡихэни, гēда гēдамба дувэличими лепесточкэлби."], "p": 154}, {"t": "text", "c": ["Нōни эччини ананаси агбими нэ̄гдэтэи ликсаӈаӡӡи, хамачēка мāкиӈачи тэӈ. Нōни ананачини агбимбуӡӡи килто-килто бӣ мэ̄нэ аjаӡӡи.", "Гэ, тари биччини ӡиӈ мудала!", "Сипкичими баргипула инэӈи инэӈи ӈэнэхэчи.", "Тари гēдара чимаи, сӯннэ̄ агбимбōммӣ лепесточкэлни нӣптухэчи."], "p": 155}, {"t": "text", "c": ["Ноӡимаддā, хамачē барамба уиллэ̄ точчи jэ̄ эру бибуддōни, даввāними уччини:"], "p": 156}, {"t": "text", "c": ["― Орои, бӣ маӈитапсулиӡи мēлчимби… эӡӡēсу аксā… Бӣ эсидэлэ̄ чипāли ликсаӈа…", "Нучӣкэ принси хōниддā эччини даjиччē мэ̄нэ агдаби: ― Аjа сӣ нōӡима!"], "p": 158}, {"t": "text", "c": ["― Тэддэ̄и? ― нандэ̄ даррāлихани.", "― Иттэусу, бӣ балӡихамби сӯнэду гэсэ."], "p": 159}, {"t": "text", "c": ["Нучӣкэ принси, эмбē, уидēхэни, тари пэскэпсули андаха горōл баи бӣ эси бē, нōни биччини ӡиӈ нōӡима, тари мēвамбани ӡиӈ тутōччини! Гэ, нōни тэгдэм уччини: ― Элэ бӣлэхэни, дэптуми. Улиӈга бӯсу, мимбē эксэпсусу…", "Нучӣкэ принси ӡиӈ иламучини, бāхани писучиккō, писучихэни силлāмба jӯктэ мӯӡини."], "p": 162}, {"t": "text", "c": ["Тэгдэм тари нōӡима сокунӡӡӣ аксахаллā очини, Нучӣкэ принси нōнӡини гэм муӈначчини.", "Нōндуни биччини ӡӣн сэпэрӯлиӈуни, гēдара нōни уччини нōттоини:"], "p": 163}, {"t": "text", "c": ["― Биӡини дӯсэл синӡēлōл, эсиви ӈэ̄ллэ̄ нōчи хосиктаӡичи!"], "p": 164}, {"t": "text", "c": ["― Бӣ планēтудуввē дӯсэл эсичи бē, ― хэрэсихэни Нучӣкэ принси. ― Чопē, дӯсэл паиктā эсичи дэптэ."], "p": 165}, {"t": "text", "c": ["― Бӣ паикта эси бē, ― аксами уччини силлā."], "p": 166}, {"t": "text", "c": ["― Эӡӡē аксāрэ̄…", "― Анā, дӯсэлӡи эсиви ӈэ̄ллэ̄, бӣлэкэ сэухилӡи ӡиӈ ӈэ̄ллēви.", "Сунду ходо анāи?"], "p": 167}, {"t": "text", "c": ["«Балӡиха бимиддэ̄, сэухилӡи ӈэ̄ллēни… ӡиӈ пэскэпсӯли… ― мөрөчихэни Нучӣкэ принси. ― Аjа маӈаули дорони эри силлāӈи»."], "p": 168}, {"t": "text", "c": ["― Сэксэдутэинē, сомиссāрису мимбē куптуӡи.", "Сунду jэду ӡиӈ нуӈӡӯли.", "Ӡиӈ моччоули планēту.", "Чаду, хаввēду бӣ синдахамби…", "Нōни кэ̄ми эччини хоӡӡē.", "Нōмбони эвэсэи хэдупиллэучичē гочи, хāли нōни тэ̄ли биччини тэмитэ̄ӡи.", "Нōни хаиваддā эччини сāра гои бōсалба.", "Аӈалуӡи ӡиллэм орки, хāли симбē ӡāӡи даппēлал! Нōӡима иламуми гēдара, дӯро сикпипиччини, Нучӣкэ принси мөрөчибуддōни, хōни нōни нōндуни баиталу:"], "p": 169}, {"t": "text", "c": ["― Сā ходо?"], "p": 170}, {"t": "text", "c": ["― Бӣ ӈэнэбуӡӡи точчимби гāними чава, хōни ӈэнэливē эччēли хоӡӡē дōлӡичими!"], "p": 171}, {"t": "text", "c": ["Тэ̄ли нōни амбарамӡи сӣпкилухэни: биӡини нōни итэмэисилō!"], "p": 172}, {"t": "text", "c": ["Хōниддā Нучӣкэ принси эччини аjаура аjамаӈу силлāмба, хōниддā агдахани нōттоини уилэбуӡӡи, тэгдэм нōни мēвани элухэни нōмбони тэддэ̄.", "Даула анā кэссэ̄ нōни мēваттакки дапахани, чоми мэ̄пи кэсилэ анāӡӡи мөрөчихэни."], "p": 173}]}