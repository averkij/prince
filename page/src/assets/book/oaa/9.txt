{"head": [{"t": "h1", "c": "Антуāну ӡе Сēнту Экӡупери", "p": 0}, {"t": "h2", "c": "Нучӣкэ принси", "p": 1}], "body": [{"t": "h2", "c": "ІX", "p": 174}, {"t": "text", "c": ["― Постои бӣ нōмбони дōлӡихамби, ― кэктэлэ̄ уччини нōни миттэи гēдара. ― Хāлиддā эввури дōлӡē, хаива кэ̄нӡичи силлāл.", "Нōттоичи баи итэчими нāда, нōчи пӯмбэчи ӈōсучими.", "Бӣ силлāӈуби пӯни бӣ планēттōввē чипāли āптухани, бӣлэкэ чаӡи эччимби утуллē агдами. Тари тэ̄луӈул хосикталббэ̄, дӯсэлббэ̄… Тари мимбē агдапōнӡилахачи, бӣлэкэ тагдахамби…", "Нōни гочи тэддэ̄ уччини:"], "p": 174}, {"t": "text", "c": ["― Хаиваддā бӣ тэ̄ли эччимби уидēрэ!", "Уиллēвэни ӡулэими нāда биччи, кэ̄нӡивэни эми дōлӡē.", "Нōни каруччини миттэи мэ̄нэ пӯмби, бӣ бӣвэввē ӈэ̄м опōми.", "Бӣ эӡилэхэмби туттā.", "Тари сауккаӡӡēдуннӣ, аргаллēдуннӣ бӣ нэннэурилэхэмби аласивани. Силлāл хōниддā чипāли оичи!", "Бӣлэкэ ӡиӈ пурē биччимби, эччимби утуллē аjауми. Бӣ уидēхэмби чава, нōни сэгдэпэччи гасалду гэсэ пулибуӡӡи точчини.", "Хамарӯ чимаиду нōни ӡиӈ мандӯгаччи эпсиӡихэни мэ̄нэ планēтуби.", "Нōни эксэпсӯлиӡи āрӈахани уиллē вулкāнулбэ.", "Нōндуни биччини дӯ уиллē вулкāнуӈуни.", "Нōккēчи ӡиӈ аjа чимаи дэппē хулдумулими.", "Тари гоивани, нōндуни биччини гочи гēда гуптухэ вулкāнуӈуни.", "Нōни уччини, хаидаддā осиллā! Чоми нōни асарами āрӈахани гӯптухэ вулкāнумба баккā.", "Хāли вулкāнулба асарами āрӈēси, нōчи китэмӡӡӣ нанддэ̄, эмэри пуиси дэгӡēчи.", "Вулкāну дэгӡēни ― тари ками турубāни дōдуни таулу таулиниӈачи, чаду нӯкса дэгӡēниӈэчи. Эмбē, бӯ, нарисал Нāду, ӡиӈ нӯчисэл, эсипу āрӈā муну вулкāнуӈулбаппō. Чоми нōчи бара оркимба муттэи тоичи."], "p": 177}, {"t": "text", "c": ["Чōччи Нучӣкэ принси тōничини пуллэ̄птухэ баобāбу нэ̄хэ хамдаттāни.", "Нōни мөрөчихэни, хāлиддā элини иссō. Эри чимаиду гэгдэкэ уиллēни уилэ нōндуни ӡиӈ ананаули биччини.", "Хāли нōни аjа силлāмба хамарулта писучихэни, чōччи куптуӡи нōмбони сомибуӡӡи, нōни соӈобуӡӡи точчини."], "p": 178}, {"t": "text", "c": ["― Поростои, ― уччини нōни. Нōӡима хаиваддā эччини ундэ."], "p": 180}, {"t": "text", "c": ["― Поростои, ― гочи уччини Нучӣкэ принси."], "p": 181}, {"t": "text", "c": ["Нōни сипкипиччини. Анā, сēка эси бē."], "p": 182}, {"t": "text", "c": ["― Бӣ аӈалу биччимби, ― уччини нōни, эсигдэ̄, ― Эӡӡē аксā. Кэсилуддэ̄ оссōри."], "p": 183}, {"t": "text", "c": ["Эччиниддэ̄ пāллē. Нучӣкэ принси ӡиӈ пэскэхэни. Нōни китэм илихани, иламуммӣ таӈгам огоччи, счеклōмэ купттā ӈāлаӡӡи дапутами. ― Ӣ, ӣ, бӣ симбē аjауриви, ― дōлӡихани нōни. ― Бӣ баитаби чава сӣ эччиси сāра.", "Тариддā мāни эси бē. Сӣддэ̄ тамачē аӈалу биччиси миниӈэчи.", "Нэ̄ кэсилу огиттау… Купттō мэ̄тэллэу, нōни миттэи элэ нāдала анā."], "p": 186}, {"t": "text", "c": ["― Хэдукэ̄…", "― Ӡиӈлэкэ бӣ сēккā эччимби даппā…", "Долбо сэухини минду улиӈга.", "Бӣ силлā гочи."], "p": 187}]}