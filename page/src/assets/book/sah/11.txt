{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XI", "p": 243}, {"t": "text", "c": ["Ити кэмҥэ, кини, утарары букатын ылыммат көрүҥнээҕэ."], "p": 243}, {"t": "text", "c": ["«Улахан дьон диэн, дьэ, дьикти биис», – дии санаабыт Кыра тыгын, салгыы айаннаан иһэн."], "p": 244}, {"t": "text", "c": ["Иккис халлаан эттигэр, киэмсик киһи олорбут."], "p": 246}, {"t": "text", "c": ["– Оо, сүгүрүйээччим дьэ көһүннэ! – диэн өрө хаһыытыы түспүт кини, Кыра тыгыны ыраахтан көрөөт."], "p": 247}, {"t": "text", "c": ["Бэйэлэрин олус үрдүктүк сананар дьон, киһи барыта кинилэр эрэ сирэйдэрин өрө салыыр, кинилэринэн эрэ киэн туттар курдук саныыллар. – Үтүө күнүнэн, – диэбит Кыра тыгын. – Туох көрүдьүөс сэлээппэлээххин, бу, эн?"], "p": 249}, {"t": "text", "c": ["– Бу сүгүрүс гынарга аналлаах, – диэн быһаарбыт киэмсик.", "– Миигин эҕэрдэлии көрүстэхтэринэ тоҥхороҥнуурга аналлаах.", "Хомойуом иһин, манна ким да таарыйан ааспат."], "p": 250}, {"t": "text", "c": ["– Оннук эбит дуу? – эрэ диэбит Кыра тыгын тугу да өйдөөбөтөхтүү."], "p": 251}, {"t": "text", "c": ["– Ытыскын таһын эрэ, – диэбит аннараата."], "p": 252}, {"t": "text", "c": ["Кыра тыгын ытыһын таһыммыт.", "Киэмсик сэлээппэтин устан сэмэйдик тоҥхороҥнообут."], "p": 253}, {"t": "text", "c": ["«Манна, били, кырдьаҕас ыраахтааҕытааҕар сэргэх буолсу», – дии санаабыт Кыра тыгын уонна эмиэ ытыһын таһыммыт. Киһитэ сэлээппэтин уста-уста тоҥхороҥнообут. Итинник биэс мүнүүтэ холобурдаах үрүт үөһэ тоҥхороҥнообутун кэннэ, Кыра тыгын хайы-сах хал буолбут."], "p": 254}, {"t": "text", "c": ["– Сэлээппэ уһуллан сиргэ төкүнүйэрин туһугар тугу гыныахха сөбүй? – диэн кини ыйыппыт."], "p": 256}, {"t": "text", "c": ["Аннараата олох да истибэтэх.", "Бэйэлэрин сиэри таһынан билинэр, киэмсик дьон хайҕалтан атыҥҥа барытыгар бүтэй кулгаахтаахтар. – Эн, кырдьык мин сүгүрүйээччим буолаҕын дуо? – диэн ыйыппыт Кыра тыгынтан."], "p": 258}, {"t": "text", "c": ["– Сүгүрүйэр диэн, ол аата тугуй?"], "p": 259}, {"t": "text", "c": ["– Сүгүрүйүү диэн билинии. Бу халлаан эттигэр мин барыларынааҕар кэрэ сэбэрэлээх, мааны таҥастаах, барыларынааҕар баай уонна өйдөөх буоларбын билинии."], "p": 260}, {"t": "text", "c": ["– Эн олорор эттиккэр, эйиигиттэн атын, ким да суох дии!"], "p": 261}, {"t": "text", "c": ["– Буоллун, миигин эн дуоһут, син биир өрө тут, арбаа!"], "p": 262}, {"t": "text", "c": ["– Эйиигин астынабын, – диэбит Кыра тыгын саннын ыгдах гыннаран баран."], "p": 263}]}