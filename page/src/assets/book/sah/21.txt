{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XXI", "p": 470}, {"t": "text", "c": ["– Оннук эбит дуу… – диэн, Кыра тыгын саҥа аллайбыт уонна санаата түһэн олус-олус курутуйбут.", "Кини кэрэ сибэккитэ: киниэхэ тэҥнээх, кини курдук бүтүн Киэҥ куйаар үрдүнэн суох диэбитэ эбээт.", "Көстөрүн курдук, бу, биир эрэ тиэргэҥҥэ үүт-үкчү кини курдук биэс тыһыынча сибэкки үүнэн турар!"], "p": 470}, {"t": "text", "c": ["«Кини маны көрбүтэ буоллар, төһө эрэ кыыһырар этэ! – дии санаабыт Кыра тыгын. – Төһө эрэ сөтөллүбүтэ буолар этэ. Бука, күлүүгэ киирбэт туһуттан, өлөрүнэн кэмнэниэ этэ.", "Мин, кинини ыарахан ыарыһаҕы биэбэйдэһэр курдук бодьуустаһарбар тиийиэм эбитэ буолуо. Тоҕото биллэр, кини бэйэтин уонна миигин сэнэппэт туһуттан, дьиҥнээхтии да өлөрүн кэрэйиэ суоҕа этэ…»", "Онтон салгыы: «Мин буоллаҕына, бу аан дойдуга собус-соҕотох кэрэ сибэккини бас билэбин, ол сибэкки курдук кимиэхэ даҕаны, ханна даҕаны суох дии саныырым.", "Онтум баара, судургу кэрэ сибэкки эрэ эбит. Оччотугар, миэннэрэ барыта: судургу кэрэ сибэкки, тобукпар тиийэр тиийбэт үс булкаан, аны олортон биирдэстэрэ баҕар хаһан даҕаны уһуктубаттыы умуллубут…", "Итиччэтигэр, мин, «тыгын» дэнэбин үһү дуо…» дии санаабыт уонна окко сытан ытаабыт."], "p": 471}, {"t": "text", "c": ["Дьэ бу түгэҥҥэ, саһыл көстүбүт."], "p": 473}, {"t": "text", "c": ["– Туругур, – диэбит кини."], "p": 474}, {"t": "text", "c": ["– Туругур, – диэн сэмэйдик хардарбыт Кыра тыгын уонна тулатын көрүммүт да, тугу да булан көрбөтөх."], "p": 475}, {"t": "text", "c": ["– Мин манна баарбын, – диэн, саҥа иһиллибит. – Дьаабылыка маһын анныгар…", "– Эн туоххунуй? – диэн Кыра тыгын ыйыппыт.", "– Наһаа да кэрэҕин!"], "p": 476}, {"t": "text", "c": ["– Мин – Саһылбын, – диэбит Саһыл."], "p": 477}, {"t": "text", "c": ["– Миигин кытта оонньоо эрэ, – диэн көрдөспүт Кыра тыгын.", "– Санаам олус түстэ…", "– Эйиигин кытта оонньуурум сатаммат, – диэбит Саһыл. – Мин, эйиэхэ үөрэнэ, убана иликпин."], "p": 478}, {"t": "text", "c": ["– Ээ, бырастыы гын, – диэбит Кыра тыгын."], "p": 479}, {"t": "text", "c": ["Онтон толкуйдуу түһэн баран, ыйыппыт:"], "p": 480}, {"t": "text", "c": ["– Үөрэнэр, убанар диэн, ол аата тугуй?"], "p": 481}, {"t": "text", "c": ["– Эн маннааҕы буолбатаххын, – диэн бэлиэтии охсубут Саһыл. – Манна тугу көрдүү сылдьаҕын?"], "p": 482}, {"t": "text", "c": ["– Дьону көрдүүбүн, – диэбит Кыра тыгын. – Ол аата тугуй – бэйэҕэ үөрэтии диэн?"], "p": 483}, {"t": "text", "c": ["– Дьоҥҥо саа баар, уонна кинилэр бултуу тахсаллар.", "Ол олус сэрэхтээх! Кинилэр өссө куутук туталлар."], "p": 484}, {"t": "text", "c": ["Үтүөлэрэ диэн, ол эрэ.", "Эн куутук көрдүү сылдьаҕын дуу?"], "p": 485}, {"t": "text", "c": ["– Суох, – диэбит Кыра тыгын. – Мин доҕор көрдүүбүн.", "Бэйэҕэ үөрэтии диэн тугуй?"], "p": 486}, {"t": "text", "c": ["– Ол, умнуллубута быдаарыйбыт өйдөбүл, – диэн быһаарбыт Саһыл.", "– Ол аата: икки ардыга сыһыаны үөскэтии."], "p": 487}, {"t": "text", "c": ["– Сыһыан?"], "p": 488}, {"t": "text", "c": ["– Оннук, – диэбит Саһыл.", "– Эн билиҥҥитэ миэхэ, үкчү атын сүүс тыһыынча уолаттар кэриэтэ кыра уолчааҥҥын эрэ.", "Миэхэ туох да туһаҥ суох.", "Мин эйиэхэ эмиэ, үкчү сүүс тыһыынча атын саһыллар курдук туох да туһата суох көннөрү саһылбын эрэ.", "Онтон эн миигин бэйэҕэр үөрэттэххинэ, биһиги бэйэ бэйэбитигэр туһалаах буолуохпут.", "Эн, бу күн анныгар миэхэ соҕотох буолуоҕуҥ.", "Мин эйиэхэ эмиэ бу сир үрдүгэр соҕотох буолуоҕум…", "– Өйдөөн эрэбин, – диэбит Кыра тыгын.", "– Биир сибэкки баара… арааһа миигин бэйэтигэр үөрэппит быһыылаах…", "– Буолуон сөп, – диэн Саһыл сөбүлэспит.", "– Сиргэ туох туох буолбатаҕай."], "p": 489}, {"t": "text", "c": ["– Ол Сиргэ буолбатах, – диэбит Кыра тыгын."], "p": 490}, {"t": "text", "c": ["Саһыл олус соһуйбут."], "p": 491}, {"t": "text", "c": ["– Атын сулуска дуо?"], "p": 492}, {"t": "text", "c": ["– Оннук."], "p": 493}, {"t": "text", "c": ["– Онтон ол сулуска булчуттар бааллар дуу?"], "p": 494}, {"t": "text", "c": ["– Суохтар."], "p": 495}, {"t": "text", "c": ["– Тоҕо бэрдэй!", "Онтон, куутуктар бааллар?"], "p": 496}, {"t": "text", "c": ["– Суох."], "p": 497}, {"t": "text", "c": ["– Ханна да барыта ситэри буолбат! – Саһыл өрө тыыммыт."], "p": 498}, {"t": "text", "c": ["Ол эрээри, сотору, били санаатын салҕаабыт: – Мин чуҥкук олохтоохпун.", "Куутуктары бултаһабын, онтон дьоннор миигин бултаһаллар.", "Куутуктар бары үкчүлэр, дьон эмиэ бары биирдэр.", "Дьэ итинник чуҥкуктук олоробун. Өскөтүн, эн миигин бэйэҕэр үөрэттэххинэ, олоҕум күнэ сырдаабыкка дылы буолуо.", "Эн атаҕыҥ тыаһын тыһыынчанан дьон атахтарын тыаһыттан араарар буолуоҕум.", "Дьиҥэр, мин дьон хаамар тыаһын иһиттэрбин эрэ, куруук куотар, саһар аакка түһэбин.", "Онтон эн атаҕыҥ тыаһа, миигин дьүрүскэн курдук бэйэтигэр угуйуо, оччоҕо саһан сыппыт сирбиттэн тахсан кэлиэм.", "Уонна, дьэ – көр!", "Оол, көрөҕүн дуо, бааһынаҕа сиппит бурдугу?", "Мин килиэби сиэбэппин.", "Туораахтар миэхэ туһаны аҕалбаттар. Бурдук бааһыналара миэхэ тугу да биэрбэттэр. Ол, туһугар, хомолтолоох!", "Онтон, эн, көмүс баттахтааххын.", "Төһө эрэ үчүгэй буолар этэ, эн миигин бэйэҕэр үөрэтэриҥ буоллар.", "Оччоҕо, миэхэ, көмүс бурдук эйиигин санатыа.", "Мин бурдук суугунун дуоһуйа истиэм этэ…", "Саһыл саҥата суох Кыра тыгыны уһуннук одууласпыт. Онтон эппит: – Көрдөһөбүн… миигин бэйэҕэр үөрэт!"], "p": 501}, {"t": "text", "c": ["– Мин үөрүүнэн үөрэтиэм этэ да… – диэн хардарбыт Кыра тыгын, – болдьоҕум кыл-гаһа бэрт.", "Өссө, доҕотторбун булуохтаахпын уонна ону-маны, элбэҕи билиэхпин ба-ҕарабын."], "p": 502}, {"t": "text", "c": ["– Бэйэҕэр үөрэтэн бодоруспут доҕотторгун эрэ үчүгэйдик билиэххин сөп, – диэбит Саһыл.", "– Билигин, дьон, бэйэ бэйэлэрин кытта билсэллэригэр сололоро суох.", "Ол иһин бэлэм малы-салы маҕаһыынтан атыылаһаллар.", "Төһө да, ити барыстаах курдук буоллар, доҕоттору атыылыыр маҕаһыын суох эбээт. Ити иһин, дьон аны бодоруспат.", "Өскөтө, эн, доҕордонуоххун баҕарар буоллаххына, миигин бэйэҕэр үөрэт!"], "p": 503}, {"t": "text", "c": ["– Ол туһугар тугу гынабын? – диэн ыйыппыт Кыра тыгын."], "p": 504}, {"t": "text", "c": ["– Тулуурдаах буолуох тустааххын, – диэн хардарбыт Саһыл.", "– Маҥнай, бу курдук – оол, кыйыы окко олор.", "Мин эйиигин хараҕым кырыытынан көрүөлүөм, эн буоллаҕына саҥарымаар.", "Бэйэ бэйэни өйдөһөргө тыллар мэһэйдииллэр."], "p": 505}, {"t": "text", "c": ["Онтон, хас күн аайы кыра кыралаан чугаһаан иһиэхтээххин…", "Сарсыныгар, Кыра тыгын болдьоспут сиригэр хат кэлбит."], "p": 506}, {"t": "text", "c": ["– Куруук биир кэмҥэ кэл, оннук ордук буолсу, – диэн көрдөспүт Саһыл. – Холобур, эн түөрт чааска кэлэр буоллаххына, мин хайы сах үс чаастан бэйэбин дьоллоох курдук сананан барыам этэ.", "Төһөнөн болдьоммут кэм чугаһыыр даҕаны, оччонон дьолум улаатан иһиэ.", "Түөрт чааска мин хайы сах долгуйуом уонна сэрэхэчийиэм. Оннук дьол төлөбүрүн билиэм!", "Онтон, өскөтө, эн, сырыы аайы атын-атын кэмҥэ кэлэр буоллаххына, мин хас чааска сүрэхпин бэлэмниирбин даҕаны билбэккэ хаалыам…", "Үгэһи тутуспут ордук."], "p": 507}, {"t": "text", "c": ["– Үгэс диэн тугуй?– Кыра тыгын ыйыппыт."], "p": 508}, {"t": "text", "c": ["– Ол эмиэ өрдөөҕү, умнуллубут өйдөбүл, – диэн быһаарбыт Саһыл.", "– Ол, туохтан эрэ, биир күн атын күннэртэн ураты буолуута, биир чаас – атын чаастартан атына.", "Дьэ, холобур, мин булчуттарбар маннык үгэс баар: чэппиэр аайы кинилэр дэриэбинэ кыргыттарын кытта үҥкүүлүүллэр.", "Онтон, ол чэппиэр – хайдахтаах курдук дьикти күнүй!", "Мин дьаарбайа тахсабын, уонна бэл отонноох маска кытта тиийэ сылдьабын.", "Онтон, арай, булчуттар түбэһиэхчэ күҥҥэ үҥкүүлүүр буоллунар, туох баар күннэр бары биир буолуо этилэр, оччого мин сынньалаҥы хаһан да билиэм суоҕа этэ."], "p": 509}, {"t": "text", "c": ["Ити курдук Кыра тыгын Саһылы бэйэтигэр үөрэппит.", "Дьэ онтон бырастыылаһар күннэрэ үүммүт. – Мин эн тускар ытыаҕым, – Саһыл өрө тыыммыт."], "p": 511}, {"t": "text", "c": ["– Бэйэҥ буруйдааххын, – диэбит Кыра тыгын.", "– Мин маннык буолуон баҕарбатаҕым. Эн бэйэҥ, мин эйиигин бэйэбэр үөрэтиэхпин баҕарбытыҥ…", "– Кырдьык, оннук, – диэбит Саһыл."], "p": 512}, {"t": "text", "c": ["– Ол эрээри, эн, син-биир ытыырыҥ буолуо!"], "p": 513}, {"t": "text", "c": ["– Кырдьык, оннук."], "p": 514}, {"t": "text", "c": ["– Ол аата, эйиэхэ онтон куһаҕан буолар эбит."], "p": 515}, {"t": "text", "c": ["– Суох, кэбис, – Саһыл утарбыт, – миэхэ үчүгэй. Мин эйиэхэ көмүс бурдук туһунан эппиппин санаа. Саһыл балачча чуумпура түһэн баран эбэн эппит:"], "p": 517}, {"t": "text", "c": ["– Бараҥҥын сибэккилэри өссө төгүл көр.", "Оччоҕо, эйиэхэ, бэйэҥ кэрэ сибэккиҥ аан дойду үрдүнэн соҕотох күндүҥ буоларын өйдүөҥ.", "Онтон төттөрү, бырастыылаһа кэлээр. Мин эйиэхэ биир кистэлэҥи арыйыам. Ол, мин бэлэҕим буолуоҕа."], "p": 518}, {"t": "text", "c": ["Кыра тыгын сибэккилэри көрө барбыт."], "p": 519}, {"t": "text", "c": ["– Эһиги, мин сибэккибэр олох майгыннаабат эбиккит, – диэбит. – Эһиги өссө, туох да буола иликкит, тоҕо диэтэххэ, ким да эһигини бэйэтигэр үөрэппэтэх.", "Уонна эһиги эмиэ, кими даҕаны бэйэҕитигэр үөрэппэтэххит.", "Мин Саһылым урут эмиэ оннук этэ.", "Сүүс тыһыынча атын саһыллартан туох да уратыта суоҕа.", "Онтон мин кинини кытта доҕордоспутум кэннэ, кини – бу үрүҥ күн анныгар миэхэ суос-соҕотох буолла."], "p": 520}, {"t": "text", "c": ["Кэрэ сибэккилэр олус холлубуттар."], "p": 521}, {"t": "text", "c": ["– Эһиги олус кэрэҕит, ол эрээри кута суоххут.", "Эһиги тускутугар өлүөҕү баҕарыллыбат.", "Кырдьык, түбэһиэх ааһан иһээччи мин сибэккибин көрөөт этиэҕэ, үүт-үкчү бу балар курдук диэн.", "Онтон, миэхэ бэйэм сибэкким туохтааҕар да күндү. Мин күн аайы эһиэхэ буолбатах, ол сибэккигэ уу кутарым.", "Эһигини буолбакка, ол сибэккини таас халпааҕынан бүрүйэрим. Тыалтан харыстаан хаххалыырым.", "Ону көмүскээн, лыах буолар икки-үс эрэ хоромньулаах үөнү хаалларан баран, атыттарын өлөртөөбүтүм.", "Мин сибэкким хайдах үҥсэргиирин, хайдах киһиргэнэрин истибитим. Оннооҕор, чуумпурдаҕына даҕаны, иһиллии сатыырым.", "Ол сибэкки – миэнэ, бэйэм киэнэ."], "p": 522}, {"t": "text", "c": ["Кыра тыгын Саһылга төннөн кэлбит."], "p": 523}, {"t": "text", "c": ["– Бырастыы, – диэбит кини."], "p": 524}, {"t": "text", "c": ["– Бырастыы, – диэбит Саһыл.", "– Мин кистэлэҥим, олус судургу: аҥардас сүрэх эрэ дьиҥи өтө таайар, курдат көрөр.", "Харах, сүрүнү көрбөт."], "p": 525}, {"t": "text", "c": ["– Харах, сүрүнү көрбөт, – Кыра тыгын үчүгэйдик өйүгэр хатыыр курдук хатылаабыт. – Кэрэ сибэккиҥ, эйиэхэ тоҕо күндүнүй? Тоҕо диэтэххэ, эн ол сибэккигэ нохтолоох сүрэххин уурбуккун."], "p": 527}]}