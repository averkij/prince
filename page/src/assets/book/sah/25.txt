{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XXV", "p": 576}, {"t": "text", "c": ["Сотору кини утуйбута. Мин кинини илиибэр ылан салгыы айаннаабытым. Мин долгуйарым. Санаабар – харах харатын курдук харыстанар, олус күндүнү көтөҕөн иһэргэ дылы этим. Оннооҕор, бу орто дойдуга мантан ордук уран, намчы туох да суох дии саныырым. Ый уотугар кини кубархай сүүһүн, ыпсыбыт чараас кыламаннарын, тыал хамсатар көмүс сүүмэх баттаҕын көрөрүм уонна бэйэбэр этэрим: бу барыта кини тас эрэ көстүүтэ, онтон сүмэтэ – харахха көстүбэт… Кини сэгэйбит уоһа мичээрдээбитэ, онуоха мин, бэйэбэр эппитим: бу утуйа сытар Кыра тыгыҥҥа туохтааҕар да киһини уйадытара, кини сибэккигэ бэриниитэ. Оннооҕор, утуйа сыттаҕына, ол кэрэ сибэккитин сырдык мөссүөнэ чүмэчи уотунуу бэйэтиттэн сардаҥаран көстөрө.", "Мин онно өйдөөбүтүм, кини көстөр дьүһүнүнээҕэр өссө ордук уйанын.", "Чүмэчи уотун харыстыах тустаахпыт: тыал үргүөрэ кинини умуруоруон сөп…", "– Дьоннор суһал буойастарга олорсоллор эрээри, тугу көрдүүллэрин бэйэлэрэ да билбэттэр, – диэбитэ Кыра тыгын.", "– Кинилэр ол иһин уоскулаҥы билбэттэр, эмиэ да биир хоту, эмиэ да атын хайысхаларга түһүнэллэр…", "Онтон эбэн эппитэ:"], "p": 579}, {"t": "text", "c": ["– Барыта халтай…", "Биһиги булбут холуодьаспыт, Сахаараҕа баар бары холуодьастартан, ураты этэ.", "Манна холуодьастар, сүнньүнэн – көннөрү кумахха хаһыллыбыт оҥкучахтар эрэ буолаллара.", "Онтон бу, дьиҥнээх дэриэбинэ холуодьаһа этэ.", "Чугаһынан, эмиэ да дэриэбинэ суохха дылы. Ол иһин, түһүүбүн дуу, дии санаабытым."], "p": 580}, {"t": "text", "c": ["– Тоҕо дьиктитэй, – диэбитим мин Кыра тыгыҥҥа, – манна барыта бэлэм – эрийэр тутааҕа баар, солуурчаҕа баар, быата кытта…", "Кини күлэ түһэн баран быаны таарыйбыта, онтон эрийэр тутааҕын эргитэн барбыта.", "Онуоха, өр хамсаабакка турбут эрийэр, тыал хайысхатын көрдөрөр эргэ дьэбиннирбит тимир курдук кыычыгыраабыта."], "p": 581}, {"t": "text", "c": ["– Истэҕин? – диэбитэ Кыра тыгын. – Биһиги холуодьаһы уһугуннардыбыт, кини ыллаан киирэн барда…", "Мин, кини сылайыа диэн куттанарым."], "p": 582}, {"t": "text", "c": ["– Мин бэйэм ууну баһыам, – диэбитим, – эн кыайыаҥ суоҕа."], "p": 583}, {"t": "text", "c": ["Аргыый аҕай, солуурчахха толору уу баһан таһаарбытым уонна эрэллээх буоллун диэн холуодьас таас кылдьыытыгар уурбутум.", "Мин кулгаахпар эриллэр тутаах кыычыгырас ырыата иһиллэргэ дылыта, солуурчахтаах уу дьигиһиҥниирэ, уонна онно күн кыырпахтара дьиримнэһэллэрэ."], "p": 584}, {"t": "text", "c": ["– Бу ууттан ыймахтыахпын баҕарабын – дии түспүтэ Кыра тыгын. – Утахпын ханнарыахпын, кулу эрэ…", "Онуоха мин, кини тугу көрдүүрүн өйдөөбүтүм!"], "p": 585}, {"t": "text", "c": ["Солуурчаҕы уоһугар даҕайбытым.", "Кини хараҕын симэн туран, испитэ.", "Ол, ханнык даҕаны баай остуол аһыттан ордук курдуга."], "p": 586}, {"t": "text", "c": ["Уу, судургу уу буолбатах этэ.", "Кини төрөөбүтэ – сулустаах халлаан аннынан уһун айантан, эрийэр тутаах кыыкырдыыр тыаһыттан, мин сылайбыт илиибиттэн.", "Ол, сүрэххэ истиҥ бэлэх кэриэтэ этэ. Миэхэ, кыра оҕо эрдэхпинэ ороһуоспаҕа бэлэхтиир бэлэхтэрэ – харыйа чүмэчитин уотун суһумунан, түүн үөһүнээҕи таҥараҕа тиксии ырыатынан, истиҥ-эйэҕэс мичээрдэринэн маннык сардаҥаран көстөллөрө."], "p": 587}, {"t": "text", "c": ["– Эн олорор чолбоҥҥор, – диэбитэ Кыра тыгын, – дьон биир тиэргэҥҥэ биэс тыһыынча кэрэ сибэккини үүннэрэллэр… уонна тугу көрдүүллэрин булбаттар…", "– Булбаттар, – мин сөбүлэспитим."], "p": 588}, {"t": "text", "c": ["– Онтон кинилэр көрдүүллэрин, биир собус-соҕотох кэрэ сибэккигэ, биир омурдуу ууга булуохха сөп… – Чахчы, оннук, – сөбүлэспитим. Онуоха Кыра тыгын эппитэ:"], "p": 590}, {"t": "text", "c": ["– Ол эрээри, харах таба көрбөт. Сүрэххинэн көрдүөх тустааххын."], "p": 591}, {"t": "text", "c": ["Мин уу испитим. Тыынарым чэпчээбитэ.", "Халлаан сырдыыта, кумах минньигэс сүмэһиннии кыһыл көмүс өҥнөнөр.", "Мин, онтон дьоллонорум.", "Туохтан санаарҕыамый?.."], "p": 592}, {"t": "text", "c": ["– Эн тылгар туруохтааххын, – диэбитэ сымнаҕастык Кыра тыгын мин аттыбар олоро-олоро."], "p": 593}, {"t": "text", "c": ["– Ханнык тылбар?"], "p": 594}, {"t": "text", "c": ["– Өйдүүр инигин, миэхэ мэктиэлээбиккин… хойчооммор томторук…", "Мин, били сибэкки туһугар эппиэттиибин эбээт."], "p": 595}, {"t": "text", "c": ["Сиэппиттэн уруһуйдарбын хостообутум.", "Кыра тыгын көрүтэлээн баран, күлбүтэ:"], "p": 596}, {"t": "text", "c": ["– Эн Абааһыҥ Тайахтара хаппыыста курдуктар…", "Онтон мин Абааһым Тайахтарынан киэн тутта саныырым!"], "p": 597}, {"t": "text", "c": ["– Бу, саһылыҥ кулгааҕа… муос курдук! Уонна эчи уһунуун!"], "p": 598}, {"t": "text", "c": ["Кини эмиэ күлбүтэ."], "p": 599}, {"t": "text", "c": ["– Сыыһа дьүүллүүгүн, доҕоччуок. Мин, уруккуттан даҕаны сатаан уруһуйдаабат этим эбээт, – арай, моҕойу тас көстүүтүн уонна курдаттыы иһин эрэ уруһуйдууру сатыырым."], "p": 600}, {"t": "text", "c": ["– Чэ, туох буолуой, – кини миигин уоскуппута. – Онто да суох оҕолор өйдүөхтэрэ."], "p": 601}, {"t": "text", "c": ["Мин хойчооҥҥо томторук уруһуйдаабытым.", "Уруһуйу Кыра тыгыҥҥа биэрбитим уонна тоҕо эрэ сүрэҕим ытырбахтаан ылбыта."], "p": 602}, {"t": "text", "c": ["– Эн тугу эрэ санаммыккын эрээри, миэхэ эппэккин…", "Кини хардарбатаҕа."], "p": 603}, {"t": "text", "c": ["– Билэҕин дуо, – диэбитэ сотору, – сарсын, мин, бу эһиги Сиргитигэр түспүтүм төгүрүк сыла туолар…", "Уонна эмиэ ах барбыта. Онтон эбэн: – Түспүт сирим мантан чуп-чугас… – диэн баран, кытаран хаалбыта."], "p": 605}, {"t": "text", "c": ["Таҥара билэн эрдэҕэ, тоҕо эрэ, эмискэ сүргэм түһэн ыараан хаалбытым."], "p": 606}, {"t": "text", "c": ["Ол да буоллар ыйыппытым:"], "p": 607}, {"t": "text", "c": ["– Оччотугар, биһиги нэдиэлэ аннараа өттүгэр билсэрбитигэр, эн, киһи олоҕуттан тыһыынчанан көс ыраах сиргэ собус-соҕотоҕун түбэһиэхчэ тэлэһийэ сылдьыбатах буоллаҕыҥ? Түспүт сиргэр төннөн истэҕиҥ дии?"], "p": 608}, {"t": "text", "c": ["Кыра тыгын өссө ордук кытарбыта."], "p": 609}, {"t": "text", "c": ["Мин саарыы-саарыы хат ыйыппытым:"], "p": 610}, {"t": "text", "c": ["– Баҕар, сылыҥ туоларын иһин буолаарай?.."], "p": 611}, {"t": "text", "c": ["Кини эмиэ кытарбыта эрээри, биир да ыйытыыбар хоруйдаабатаҕа.", "Тоҕо эрэ эмиэ да, кытарар эбээт."], "p": 612}]}