{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "IX", "p": 174}, {"t": "text", "c": ["– Мин сибэккини алҕас истибиппин, – диэбитэ биирдэ миэхэ, итэҕэйбит киһитинии. – Сибэккилэр тугу кэпсииллэрин төрүт истибэтэх ордук.", "Көннөрү кэрэхсии көрө-көрө минньигэс сыттарынан дуоһуйбут быдан ордук.", "Мин сибэкким минньигэс сытынан дойдубун бүтүннүү тунуйбута, онтон мин, онно хардары үөрэри сатаабатаҕым. Ол баабырдар, тыҥырахтар тустарынан кэпсэтиилэр… дьиҥэр миигин долгутуох тустаахтара, ону баара кыйахалыыллара эрэ…", "Кини өссө манныгы билиммитэ:"], "p": 174}, {"t": "text", "c": ["– Оччолорго тугу да өйдөөбөтөх эбиппин!", "Тылынан буолбакка тугу оҥорбутунан дьүүллүөххэ баара.", "Сибэкким, миэхэ, минньигэс сытын бэлэхтээбитэ, олохпун сырдыгынан сыдьаайбыта.", "Мин онтон куотуо суохтаах этим!", "Ол кэрэгэй угаайыларыгар, кэнэн албастарыгар нарын-намчы бэйэтин таайыахтаах этим.", "Сибэккилэр биир кэм көнө сүрүннээх буолбаттар!", "Ол эрээри оччолорго мин, олус эдэр этим, уонна өссө да тапталга ыллара илигим."], "p": 175}, {"t": "text", "c": ["Мин өйдөөбүппүнэн, кини айан көтөрдөрүн кытта суолга туруммут.", "Аттанар сарсыардатыгар, кыһамньылаах киһи буоларын быһыытынан, куолутунан, олорор эттигин хомуйбут-ньимийбит.", "Тыынан бургучуһа турар булкааннарын кичэйэн ыраас-таабыт.", "Булкааннара иккиэйэхтэр эбит.", "Онно сарсыарда аайы аһы сылытар олус табыгастааҕа.", "Ол икки булкаантан ураты өссө биир умуллубут булкааннааҕа.", "Араас буолуон сөп, диир сэрэх санааттан, онтукатын эмиэ ыраастаабыт.", "Булкааннары үчүгэйдик ыраастаатахха эстибэккэ, биир тэҥник, улахан тыаһа-ууһа суох умайаллар үһү.", "Булкаан эстиитэ – оһох үөлэһигэр куруунньук умайан уот төлө биэрбитин курдук буолар эбит. Биллэн турар, биһиги, дьон, Сирбит булкааннарын аччыгыйбыт бэрт буолан кыайан ыраастаабаппыт. Ол иһин булкааннар биһиэхэ араас кыһалҕаны үөскэтэллэр."], "p": 177}, {"t": "text", "c": ["Салгыы, Кыра тыгын санаарҕыы-санаарҕыы Абааһы Тайахтарын араскыларын туурута тыыппыт.", "Кини ол кэмҥэ, аны хаһан да төннүбэтим буолуо дии санаабыт. Ити сарсыарда үгэс буолбут үлэтиттэн ураты дуоһуйууну, астыныыны ылбыт.", "Онтон, кэрэ сибэккитин тиһэх төгүлүн уунан угуттаабыт уонна халпааҕын саба уураары туран, тоҕо эрэ ытыах санаата кэлбит."], "p": 178}, {"t": "text", "c": ["– Бырастыы, – диэбит кини. Сибэкки хардарбатах."], "p": 180}, {"t": "text", "c": ["– Бырастыы, – диэн Кыра тыгын хатылаабыт."], "p": 181}, {"t": "text", "c": ["Сибэккитэ сөтөллөн ылбыт. Бу сырыыга дьаҥтан буолбатах."], "p": 182}, {"t": "text", "c": ["– Мин акаары да эбиппин, – диэбит кэмниэ кэнэҕэс.", "– Миигин бырастыы гын уонна кытаатан дьоллоох буола сатаа."], "p": 183}, {"t": "text", "c": ["Кыра тыгын соһуйуон иһин, кинини, биир да тылынан хомуруйбатах. Тыгын, таас халпааҕын туппутунан хайдах да буолуон билбэккэ, даллайан турбут. Бу хантан кэлбит сэмэй, уйаҕас иэйииний?"], "p": 184}, {"t": "text", "c": ["– Оннук, оннук, мин эйиигин таптыыбын, –диэбитин истибит. – Мин буруйум диэн, эн ону билбэтэҕиҥ буолар.", "Чэ, ол билигин, көдьүүһэ суох. Эн бэйэҥ, эмиэ мин курдук, кэнэн, бүтэй этиҥ.", "Кытаатан дьоллоох буола сатаар… Халпааҕы хааллар, аны миэхэ ити туһата суох."], "p": 186}, {"t": "text", "c": ["– Онтон тыал…", "– Оннук айылаах дьаҥныы иликпин…", "Түүҥҥү чэбдик салгын, хата, туһалаах буолуо.", "Кырдьык, мин – сибэккибин эбээт."], "p": 187}]}