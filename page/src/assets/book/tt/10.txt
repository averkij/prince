{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "X", "p": 189}, {"t": "text", "c": ["— Ә җәнлекләр, бөҗәкләр...", "— Күбәләкләр белән танышасың килсә, берничә күбәләк кортына гына түзәргә туры килер инде.", "Күбәләкләр бик тә сөйкемледер... Алардан башка минем янга тагын кем килеп йөрер? Син бик ерак булырсың бит.", "Ә зур җәнлекләрдән курыкмыйм мин. Тырнаклар миндә дә бар... Ул, бик самими генә итеп, дүрт энәсен күрсәтә.", "Аннары өстәп куя: — Ярый, озынга сузма, түзәр хәлем калмады!", "Китәргә булгансың икән — китә бир."], "p": 190}, {"t": "text", "c": ["Күз яшьләрен Нәни принцка күрсәтәсе килми аның.", "Бик тә горур чәчәк була ул..."], "p": 191}, {"t": "text", "c": ["Нәни принц планетасына иң якыны 325, 326, 327, 328, 329 һәм 330 нчы астероидлар була."], "p": 192}, {"t": "text", "c": ["Башлап ул шуларга барырга ниятли. Үзеңә бер эш табарга һәм нигә дә булса өйрәнергә кирәк бит инде."], "p": 193}, {"t": "text", "c": ["Беренче астероидта король яши икән. Ул башыннан аягына кадәр җете кызыл киемгә һәм мехларга төренеп, гади, ләкин бик мәһабәт тәхеттә утыра ди."], "p": 194}, {"t": "text", "c": ["— Менә минем буйсынучым! — дип кычкыра король Нәни принцны күрүгә."], "p": 195}, {"t": "text", "c": ["\"Ничек таныды икән? — дип уйлый Нәни принц. — Ул бит мине беренче мәртәбә күрә!\"", "Корольләрнең дөньяга бик өстән караганын, алар өчен бар кешеләрнең дә бары тик буйсынучылар икәнен белми шул ул."], "p": 196}, {"t": "text", "c": ["— Якынрак кил, минем сине күрәсем килә, —ди король, үзенең кем өчендер король була алуы белән горурланып."], "p": 197}, {"t": "text", "c": ["Нәни принц, утырырга урын эзләп, як-ягына карана, ләкин мех белән бизәлгән зиннәтле япанча бөтен планетаны каплаган була.", "Бик арыган булсаң да, басып тормый хәлең юк... Шулчак ул ирексездән иснәп куя."], "p": 198}, {"t": "text", "c": ["— Монарх каршында авыз ачып иснәү безнең итагать кагыйдәләре тарафыннан тыела, — ди король.", "— Мин сиңа иснәмәскә әмер бирәм."], "p": 199}, {"t": "text", "c": ["— Мин ялгыш кына, — дип җавап бирә Нәни принц, оялып.", "— Мин бик озак юлда булдым, бөтенләй йокламадым...", "— Алай булгач, мин сиңа иснәргә әмер бирәм, — ди король. — Күп еллар буе беркемнең дә иснәгәнен күргәнем юк.", "Миңа хәтта кызык та.", "Әйдә, иснә!", "Боерыгым шул."], "p": 200}, {"t": "text", "c": ["Нәни принцның йөзенә кызыллык йөгерә. Ул көч-хәл белән: — Мин, мин... каушыйм... мин башка булдыра алмыйм... — ди."], "p": 201}, {"t": "text", "c": ["— һе, һе... Алай булгач... алай булгач, мин сиңа иснәргә дә, иснәмәскә дә... Король буталып бетә, хәтта аның бераз ачуы да чыга бугай."], "p": 202}, {"t": "text", "c": ["Король өчен иң мөһим нәрсә — бөтен кешенең дә аңа берсүзсез буйсынуы бит.", "Тыңлаусыз кешеләрне яратмый ул. Бу — хокукы чикләнмәгән монарх икән.", "Ләкин ул бик мәрхәмәтле була, шунлыктан, бары тик акыллы әмерләр генә бирә икән."], "p": 203}, {"t": "text", "c": ["\"Әгәр дә мин генералыма диңгез акчарлагына әверелергә кушсам, — дип сөйли торган була ул, — һәм генерал әмерне үти алмаса, бу аның гаебе белән түгел, ә минем гаебем аркасында булачак\"."], "p": 204}, {"t": "text", "c": ["Нәни принц, оялып кына: — Утырырга мөмкинме? — дип сорый."], "p": 205}, {"t": "text", "c": ["— Утырырга әмер бирәм! — дип җавап кайтара король һәм, матур ишарә белән, зиннәтле япанчасының бер итәген җыеп куя."], "p": 206}, {"t": "text", "c": ["Нәни принц аптырашка кала. Шундый кечкенә планета... Король нәрсә белән генә идарә итә икән соң?"], "p": 207}, {"t": "text", "c": ["— Король галиҗәнапләре, — дип башлый ул, — сорарга рөхсәт итегез...", "— Сорарга боерам! — ди король, ашыгып."], "p": 208}, {"t": "text", "c": ["— Король галиҗәнапләре... сез нәрсә белән идарә итәсез?"], "p": 209}, {"t": "text", "c": ["— Бөтен нәрсә белән, — дип, гади генә җавап бирә король."], "p": 210}, {"t": "text", "c": ["— Бөтен нәрсә белән?"], "p": 211}, {"t": "text", "c": ["Король, тыйнак кына итеп, үз планетасына, аннан башка планеталарга һәм йолдызларга күрсәтә."], "p": 212}, {"t": "text", "c": ["— Сез шуларның барысы белән дә идарә итәсезме? — дип кабатлап сорый Нәни принц."], "p": 213}, {"t": "text", "c": ["— Әйе, — ди король."], "p": 214}, {"t": "text", "c": ["Чөнки ул чыннан да бернинди чикләүләрне белми иде."], "p": 215}, {"t": "text", "c": ["— Йолдызлар да сезгә буйсынамы? — дип сорый Нәни принц."], "p": 216}, {"t": "text", "c": ["— Билгеле, — ди король. — Йолдызлар миңа берсүзсез буйсыналар.", "Сүземне тыңламаучыларны яратмыйм мин."], "p": 217}, {"t": "text", "c": ["Нәни принц таң кала. Аңа булсын иде шундый көч-куәт! Ул чакта кояш батканын көнгә кырык дүрт тапкыр гына түгел, ә җитмеш ике, йөз, ике йөз тапкыр күрә алыр иде, хәтта урындыкны күчереп торасы да булмас иде.", "Аннары ул, үзенең планетасын искә төшереп, тагын моңсулана һәм, бар батырлыгын җыеп:"], "p": 218}, {"t": "text", "c": ["— Минем кояш баешын күрәсем килә...", "Зинһар өчен, миңа яхшылык эшләгез, кояшка баерга әмер бирегез... — дип корольдән сорый.", "— Әгәр дә мин берәр генералга күбәләк булып чәчәктән чәчәккә очып йөрергә, яисә трагедия иҗат итәргә, йә булмаса диңгез акчарлагына әверелергә кушсам, ә генерал әмерне үтәмәсә, ул чакта кем гаепле булыр — улмы, әллә минме?"], "p": 219}, {"t": "text", "c": ["— Сез, король галиҗәнапләре, — дип җавап бирә Нәни принц бер дә икеләнмичә."], "p": 220}, {"t": "text", "c": ["— Әлбәттә шулай, — дип раслый король. — һәр кешедән кулыннан килердәй нәрсәне генә таләп итәргә кирәк.", "Хаким акылга таянып эш итәргә тиеш — бу иң беренче шарт.", "Әгәр дә син үз халкыңа диңгезгә ташланырга боерсаң, ул революция ясар.", "Ә мин күндәмлек таләп итә алам, чөнки минем әмерләрем акыллы."], "p": 221}, {"t": "text", "c": ["— Ә кояш баешы?.. — дип искә төшерә Нәни принц. Чөнки ул соравына җавап алмыйча тынычланмый иде."], "p": 222}, {"t": "text", "c": ["— Кояш баешы да булыр.", "Мин кояшка баерга әмер бирермен.", "Ләкин моның өчен уңай шартлар тууын көтәргә кирәк бит. Хөкемдарның акыллылыгы менә шунда да инде."], "p": 223}, {"t": "text", "c": ["— Ә уңай шартлар кайчан булыр соң? — дип белешә Нәни принц."], "p": 224}, {"t": "text", "c": ["— Эһ-һем, — дип җавап бирә король, калын көндәлеген актара-актара. — Ул булыр... Эһем... ул бүген кичке җиде сәгать тә кырык ике минутта булыр."], "p": 225}, {"t": "text", "c": ["Нәни принц иснәп куя.", "Шунысы кызганыч, теләгән вакытта кояш баешын күреп булмый икән монда.", "Дөресен әйткәндә, бу планетада аңа күңелсез була башлый."], "p": 226}, {"t": "text", "c": ["— Китәргә вакыт, — ди ул корольгә. — Минем монда кирәгем юк."], "p": 227}, {"t": "text", "c": ["— Кал! — ди король, — үзенә буйсыныр кеше табылганга бик горурланган була ул. — Калсаң, мин сине министр итеп билгеләр идем."], "p": 228}, {"t": "text", "c": ["— Нинди министр?"], "p": 229}, {"t": "text", "c": ["— Эһ-һем... юстиция министры..."], "p": 230}, {"t": "text", "c": ["— Монда хөкем итәр кеше юк бит!"], "p": 231}, {"t": "text", "c": ["— Алай кистереп әйтмә, — дип каршы төшә король. — Мин әле корольлегемне тулысыңча карап чыкмадым.", "Үзем бик карт, карета өчен монда урын юк, ә җәяү йөрү ялыктыра... Нәни принц, иелеп, тагын бер мәртәбә планетаның икенче ягына күз төшерә. — Ә мин инде карадым да! — ди ул. — Анда да беркем юк."], "p": 233}, {"t": "text", "c": ["— Алай булгач, үзеңне-үзең хөкем ит, — ди король.", "— Монысы — иң авыры.", "Үзеңне хөкем итү, башкаларны хөкем итүгә караганда, күп тапкыр кыенрак. Әгәр дә үз-үзеңне дөрес хөкем итә алсаң, син чыннан да акыл иясе дигән сүз."], "p": 234}, {"t": "text", "c": ["— Үз-үземне мин теләсә кайда хөкем итә алам, — ди Нәни принц. — Аның өчен монда калуның кирәге юк."], "p": 235}, {"t": "text", "c": ["— Эһ-һем... — ди король.", "— Минем планетаның кайсыдыр җирендә бер карт күсе яшәргә тиеш.", "Төннәрен аның тырнашуын ишетеп ятам.", "Син шул карт күсене хөкем итә алыр идең. Вакыт-вакыт аны үлем җәзасына хөкем ит.", "Аның тормышы бөтенләе белән синең кулда булыр. Ләкин, азрак вакыт үткәч, аның гаебен кичерергә туры килер. Карт күсене исән-сау сакларга кирәк: ул бездә бердәнбер бит."], "p": 236}, {"t": "text", "c": ["— Үлем җәзасына хөкем итәргә яратмыйм мин, — ди Нәни принц. — Миңа китәргә дә күптән вакыт инде..."], "p": 237}, {"t": "text", "c": ["— Юк, вакыт түгел, — дип каршы төшә король."], "p": 238}, {"t": "text", "c": ["Нәни принц юлга чыгарга бөтенләй җыенып беткән була инде, ләкин, монархның кәефен бозасы килмичә, туктап кала."], "p": 239}, {"t": "text", "c": ["— Әгәр дә сез, король галиҗәнапләре, үз әмерләрегезнең үтәлүен телисез икән, акыллы боерык бирегез.", "Мәсәлән, сез миңа, озакка сузмыйча, тизрәк юлга чыгарга әмер бирә аласыз...", "Минем уйлавымча, моның өчен уңай шартларның барысы да бар..."], "p": 240}, {"t": "text", "c": ["Король җавап бирми. Нәни принц, бераз икеләнеп торганнан соң, тирән итеп сулыш ала да кузгалырга була."], "p": 241}, {"t": "text", "c": ["— Сине илче итеп билгелим! — дип кычкыра король аның артыннан."], "p": 242}]}