{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XII", "p": 266}, {"t": "text", "c": ["Алдагы планетада сәрхуш яши икән.", "Нәни принц аның янында аз гына була, ләкин шул вакыт эчендә дә кәефе кырылып өлгерә."], "p": 267}, {"t": "text", "c": ["Ул бу планетага килгәндә, сәрхуш, рәт-рәт булып тезелгән буш һәм тулы шешәләр гаскәренә карап, тын гына утыра икән."], "p": 268}, {"t": "text", "c": ["— Син нишлисең? — дип сорый аннан Нәни принц."], "p": 269}, {"t": "text", "c": ["— Эчәм, — дип, күңелсез генә җавап бирә сәрхуш."], "p": 270}, {"t": "text", "c": ["- Нигә?"], "p": 271}, {"t": "text", "c": ["— Онытыр өчен."], "p": 272}, {"t": "text", "c": ["— Нәрсәне онытыр өчен? — дип сорый Нәни принц. Бу сәрхуш бик кызганыч булып тоела аңа."], "p": 273}, {"t": "text", "c": ["— Үземә оят икәнне онытасым килә, — ди сәрхуш, башын аска иеп."], "p": 274}, {"t": "text", "c": ["— Нәрсәдән оят соң сиңа? — дип сорый Нәни принц. Бу бичарага бик тә ярдәм итәсе килә аның."], "p": 275}, {"t": "text", "c": ["— Эчкәнемә оялам! — дип аңлата сәрхуш. Шуннан башка аның авызыннан бер сүз дә чыкмый."], "p": 276}, {"t": "text", "c": ["Аптырашка калган Нәни принц, шикле уйларга чумып, юлын дәвам итә."], "p": 277}, {"t": "text", "c": ["\"Әйе, олылар, һичшиксез, бик тә, бик тә сәер халык\", — дип уйлый ул, алга барышлый."], "p": 278}]}