{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XIII", "p": 277}, {"t": "text", "c": ["Аптырашка калган Нәни принц, шикле уйларга чумып, юлын дәвам итә. \"Әйе, олылар, һичшиксез, бик тә, бик тә сәер халык\", — дип уйлый ул, алга барышлый."], "p": 278}, {"t": "text", "c": ["Дүртенче планета эшлекле кешенеке булган ди.", "Ул шулкадәр эшкә чумган, хәтта Нәни принц якынлашкач та башын күтәрмәгән ди."], "p": 280}, {"t": "text", "c": ["— Хәерле көн, — ди аңа Нәни принц.", "— Тәмәкегез сүнгән."], "p": 281}, {"t": "text", "c": ["— Икегә өчне кушкач — биш.", "Бишкә җидене — унике.", "Уникегә өчне — унбиш.", "Хәерле көн...", "Унбишкә җидене — егерме ике.", "Егерме икегә алтыны — егерме сигез.", "Шырпы сызарга да вакыт юк...", "Егерме алты да биш — утыз бер.", "Уф!", "Шулай итеп, җәмгысе биш йөз дә бер миллион алты йөз егерме ике мең җиде йөз утыз бер."], "p": 282}, {"t": "text", "c": ["— Нәрсә биш йөз миллион?"], "p": 283}, {"t": "text", "c": ["— Ә? Син мондамыни әле!", "Биш йөз миллион... Нәрсә икәнен дә белмим инде...", "Эшем муеннан! Җитди кеше мин, такылдап торырга вакытым юк!", "Икегә бишне — җиде...", "— Нәрсә ул биш йөз миллион? — дип кабатлый Нәни принц: соравына җавап алмыйча тынычланмый иде ул."], "p": 284}, {"t": "text", "c": ["Эшлекле кеше башын күтәрә."], "p": 285}, {"t": "text", "c": ["— Бу планетада инде илле дүрт ел яшим, шул вакытта нибары өч тапкыр эшемнән бүлделәр мине.", "Беренче мәртәбә, моннан егерме ике ел элек, минем янга кайдандыр май коңгызы очып килгән иде.", "Ул коточкыч тавыш куптарды, һәм мин кушу гамәлендә дүрт хата ясадым.", "Икенче мәртәбә, моннан унбер ел элек, ревматизм өянәге булды.", "Гел утырып торганлыктан.", "Арлы-бирле йөрергә вакытым юк. Җитди кеше мин.", "Менә инде хәзер өченче мәртәбә...", "Димәк, шулай итеп, биш йөз миллион...", "— Нәрсә миллион?"], "p": 286}, {"t": "text", "c": ["Эшлекле кеше, җавап бирми торып, тынгылык булмасын аңлый, ахрысы."], "p": 287}, {"t": "text", "c": ["— Биш йөз миллион әнә теге, кайвакытта һавада күренүче нәмәрсәләр."], "p": 288}, {"t": "text", "c": ["— Нәрсә соң алар, чебенме?"], "p": 289}, {"t": "text", "c": ["— Юк ла. Бик-бик кечкенә, ялтырап торган..."], "p": 290}, {"t": "text", "c": ["— Бал кортлары?"], "p": 291}, {"t": "text", "c": ["— Юк ла. Шундый кечкенә, алтын төсендә. Эшсез сөрхәнтәйләр шуларга карый да хыялга чума бит әле.", "Ә мин җитди кеше. Хыялланырга вакытым юк."], "p": 292}, {"t": "text", "c": ["— Ә-ә, йолдызлар?"], "p": 293}, {"t": "text", "c": ["— Менә, менә. Йолдызлар."], "p": 294}, {"t": "text", "c": ["— Биш йөз миллион йолдыз? Син алар белән нишлисең соң?"], "p": 295}, {"t": "text", "c": ["— Биш йөз дә бер миллион алты йөз егерме ике мең җиде йөз утыз бер.", "Мин җитди кеше, төгәллек яратам."], "p": 296}, {"t": "text", "c": ["— Син бу йолдызлар белән нишлисең соң?"], "p": 297}, {"t": "text", "c": ["— Нишлим?"], "p": 298}, {"t": "text", "c": ["— Әйе."], "p": 299}, {"t": "text", "c": ["— Берни дә эшләмим. Минем мөлкәтем алар..."], "p": 300}, {"t": "text", "c": ["— Йолдызлар синең мөлкәтең? - Әйе."], "p": 302}, {"t": "text", "c": ["— Ләкин мин бит корольне күрдем. Ул...", "— Корольләрнең бернинди мөлкәтләре дә булмый.", "Алар бары тик идарә генә итәләр.", "Бу бөтенләй башка нәрсә."], "p": 303}, {"t": "text", "c": ["— Йолдызлар сиңа нигә кирәк соң?"], "p": 304}, {"t": "text", "c": ["— Бай булу өчен."], "p": 305}, {"t": "text", "c": ["— Ә бай булу нигә кирәк?"], "p": 306}, {"t": "text", "c": ["— Әгәр берәрсе яңа йолдыз ачса, аларны да сатып алыр өчен."], "p": 307}, {"t": "text", "c": ["\"Бу да теге сәрхуш шикелле фикер йөртә икән\", — дип уйлый Нәни принц."], "p": 308}, {"t": "text", "c": ["Аннары сораулар бирүен дәвам итә:"], "p": 309}, {"t": "text", "c": ["— Ә йолдызларны ничек үзеңнеке итеп була?"], "p": 310}, {"t": "text", "c": ["— Йолдызлар кемнеке? — ди эшлекле кеше."], "p": 311}, {"t": "text", "c": ["— Белмим.", "Беркемнеке дә түгел."], "p": 312}, {"t": "text", "c": ["— Димәк, минеке, чөнки, иң беренче булып, бу фикер минем башка килде."], "p": 313}, {"t": "text", "c": ["— Шул җитәме?"], "p": 314}, {"t": "text", "c": ["— Билгеле.", "Әгәр дә син алмаз тапсаң, ә аның хуҗасы булмаса, димәк, ул — синеке. Әгәр хуҗасыз утрау тапсаң, ул — синеке. Әгәр дә синең башыңа беренче булып берәр фикер килсә, патент аласың: ул да синеке була.", "Йолдызлар — минем байлыгым, чөнки миңа кадәр аларны мөлкәт итү берәүнең дә уена килмәгән."], "p": 315}, {"t": "text", "c": ["— Менә монысы дөрес, — ди Нәни принц.", "— Син алар белән нәрсә эшлисең соң?"], "p": 316}, {"t": "text", "c": ["— Җитәкчелек итәм, — дип җавап бирә эшлекле.", "— Аларны кат-кат саныйм.", "Бик авыр эш бу.", "Әмма мин җитди кеше."], "p": 317}, {"t": "text", "c": ["Тик Нәни принцка бусы гына аз кебек тоела."], "p": 318}, {"t": "text", "c": ["— Әгәр дә минем ефәк яулыгым бар икән, мин аны муеныма бәйләп, үзем белән алып китә алам, — ди ул. — Әгәр дә чәчәгем бар икән, мин аны өзеп, үзем белән алып китә алам.", "Ә син йолдызларны үзең белән ала алмыйсың бит!"], "p": 319}, {"t": "text", "c": ["— Юк, ләкин мин аларны банкка сала алам."], "p": 320}, {"t": "text", "c": ["— Ничек итеп?"], "p": 321}, {"t": "text", "c": ["— Менә болай: ничә йолдызым барлыгын кәгазьгә язам. Аннары бу кәгазьне тартмага салып, йозакка бикләп куям."], "p": 322}, {"t": "text", "c": ["— Шул гынамы?"], "p": 323}, {"t": "text", "c": ["— Шул җиткән."], "p": 324}, {"t": "text", "c": ["\"Кызык! — дип уйлый Нәни принц. — Хәтта бик кызык. Ләкин бер дә чынга охшамаган\"."], "p": 325}, {"t": "text", "c": ["Нәрсә чынлыкка охшаган, нәрсә охшамаганны Нәни принц олыларча түгел, үзенчә аңлый торган була."], "p": 326}]}