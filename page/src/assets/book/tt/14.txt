{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XIV", "p": 327}, {"t": "text", "c": ["— Минем чәчәгем бар, — ди ул, — мин һәр иртәне аңа су сибәм. Минем өч вулканым бар, мин аларны атна саен чистартам. Өчесен дә чистартам, хәтта сүнгәнен дә.", "Дөньяда ниләр булмас.", "Вулканнарыма да, чәчәгемә дә минеке булудан бары тик файда гына.", "Ә йолдызларга синнән бернинди файда да юк...", "Эшлекле кеше нидер әйтмәкче булып авызын ача, ләкин әйтергә сүз таба алмый. Нәни принц алга атлый."], "p": 327}, {"t": "text", "c": ["\"Чыннан да, искиткеч халык бу зурлар\", — дип кабатлый Нәни принц, юлын дәвам итеп."], "p": 328}, {"t": "text", "c": ["Бишенче планета бик кызыклы булып чыккан. Ул барысына караганда да бәләкәйрәк ди.", "Бары тик фонарь белән фонарь кабызучы гына сыярлык икән.", "Бернинди йортлар да, кешеләр дә булмаган шушы кечкенә генә планетада фонарь белән фонарьчының нигә кирәк икәнен һич тә аңлый алмый Нәни принц. Ул болай дип уйлый: \"Бәлки, бу кеше сәеррәктер дә, ләкин бу король, дансөяр, эшлекле яисә сәрхуш кебек үк сәер түгел. Ни дисәң дә, аның эшендә мәгънә бар.", "Ул фонарен кабызган чакта, дөньяда тагын бер йолдыз, йә чәчәк тугандай була.", "Ә ул фонарен сүндергәч, йолдыз белән чәчәк йокыга тала кебек."], "p": 331}, {"t": "text", "c": ["Искиткеч шәп эш. Чын-чынлап файдалы, чөнки матур\"."], "p": 332}, {"t": "text", "c": ["Планета янына килеп җиткәч, ул хөрмәт белән фонарьчыга баш ия. — Хәерле көн, — ди ул. — Ә нигә фонарьны сүндердең?"], "p": 334}, {"t": "text", "c": ["— Шулай килешенгән, — дип җавап бирә фонарьчы.", "— Хәерле көн."], "p": 335}, {"t": "text", "c": ["— Нәрсә килешенгән?"], "p": 336}, {"t": "text", "c": ["— Фонарьны сүндерү.", "Хәерле кич. Ул яңадан фонарен кабыза."], "p": 338}, {"t": "text", "c": ["— Ә нигә тагын кабыздың аны?"], "p": 339}, {"t": "text", "c": ["— Шулай килешенгән, — дип кабатлый фонарьчы."], "p": 340}, {"t": "text", "c": ["— Аңламыйм, — ди Нәни принц."], "p": 341}, {"t": "text", "c": ["— Аңлауның кирәге дә юк, — ди фонарьчы. — Вәгъдә — вәгъдә инде. Хәерле көн."], "p": 342}, {"t": "text", "c": ["һәм тагын фонарьны сүндерә."], "p": 343}, {"t": "text", "c": ["Аннары, шакмаклы кызыл яулык белән маңгаендагы тирне сөртеп, болай ди:"], "p": 344}, {"t": "text", "c": ["— Эшем авыр минем.", "Кайчандыр аның мәгънәсе бар иде. Фонарьны мин иртәләрен сүндерә, кичләрен кабыза идем.", "Көндезләрен ял итеп, төннәрен йоклап була иде... — Ә аннары килешү үзгәрдеме? — Килешү үзгәрмәде, — ди фонарьчы. — Бөтен бәласе дә шунда!", "Минем планета елдан-ел кызурак әйләнә, ә килешү элеккечә кала бирә."], "p": 346}, {"t": "text", "c": ["— Ә хәзер ничек соң? — дип сорый Нәни принц."], "p": 347}, {"t": "text", "c": ["— Менә шулай инде. Планета минутка бер әйләнеш ясый, шуңа күрә минем тын алырга да вакытым юк. һәр минут саен фонарьны сүндерәм дә тагын кабызам."], "p": 348}, {"t": "text", "c": ["— Менә кызык!", "Димәк, синең планетада көн озынлыгы бары бер минут кына!"], "p": 349}, {"t": "text", "c": ["— Бер кызыгы да юк моның, — дип каршы төшә фонарьчы.", "— Без синең белән инде бер ай сөйләшеп торабыз."], "p": 350}, {"t": "text", "c": ["— Бер ай?!"], "p": 351}, {"t": "text", "c": ["— Әйе. Утыз минут.", "Утыз көн.", "Хәерле кич! һәм ул тагын фонарен кабыза."], "p": 352}, {"t": "text", "c": ["Нәни принц фонарьчыга тагын бер карап куя."], "p": 353}, {"t": "text", "c": ["Вәгъдәсенә шулкадәр тугрылыклы бу кеше торган саен ныграк ошый бара аңа. Нәни принц кайчандыр, шәфәкъне бик күрәсе килгән чакларда, урындыкны бер урыннан икенче урынга күчереп йөрткәнен исенә төшерә, һәм аның дустына ярдәм итәсе килә.", "— Тыңла әле, — ди ул фонарьчыга. — Мин моның бер юлын беләм: син кайчан телисең шул вакытта ял итә алыр идең...", "— Минем гел ял итеп торасым килә, — ди фонарьчы."], "p": 355}, {"t": "text", "c": ["Ялкау кеше дә үз сүзенә тугрылыклы була ала бит."], "p": 356}, {"t": "text", "c": ["— Синең планетаң шундый бәләкәй, — дип дәвам итә Нәни принц, — өч атласаң, әйләнеп тә чыгасың, һәрвакыт кояш яктысында торырлык итеп, бер тизлектә атларга гына кирәк сиңа. Әгәр дә ял итәсең килә икән, алга карап бар да бар... Шулай иткәндә, көн син теләгән озынлыкта булыр. — Ләкин миңа моннан файда аз шул, — ди фонарьчы.", "— Мин бик тә йокларга яратам."], "p": 358}, {"t": "text", "c": ["— Алайса, эшләрең шәптән түгел синең, — ди Нәни принц."], "p": 359}, {"t": "text", "c": ["— Эшләр хөрти, — дип раслый фонарьчы.", "— Хәерле көн. һәм ул фонарен сүндерә."], "p": 361}]}