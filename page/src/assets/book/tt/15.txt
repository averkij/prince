{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XV", "p": 363}, {"t": "text", "c": ["Нәни принц авыр сулап куя."], "p": 363}, {"t": "text", "c": ["\"Менә кем белән дуслашырга иде, — дип уйлый ул. Ләкин планетасы бигрәк тә кечкенә инде.", "Ике кешелек урын юк анда...\"", "Бу планетада Нәни принц егерме дүрт сәгать буена мең дә дүрт йөз кырык тапкыр кояш батканын карап сөенә алыр иде. Нәкъ менә шуның өчен дә бу гаҗәп планетадан китәсе килми аның."], "p": 364}, {"t": "text", "c": ["Алтынчы планета элеккесенә караганда ун өлеш зуррак икән.", "Анда калын-калын китаплар язучы карт яши ди. Нәни принцны күргәч:"], "p": 366}, {"t": "text", "c": ["— Карале!", "Сәяхәтче килде! — дип шатланып кычкыра ул. Бераз хәл алыр өчен, Нәни принц өстәл өстенә утыра. Арырлык та, күпме юл үтте инде ул!"], "p": 368}, {"t": "text", "c": ["— Син каян? — дип сорый аннан карт."], "p": 369}, {"t": "text", "c": ["— Нинди зур китап бу? — ди Нәни принц.", "— Сез монда нишлисез?"], "p": 370}, {"t": "text", "c": ["— Географ мин, — дип җавап бирә карт."], "p": 371}, {"t": "text", "c": ["— Кем соң ул географ?"], "p": 372}, {"t": "text", "c": ["— Диңгезләр, елгалар, шәһәрләр, таулар һәм чүлләрнең кайда урнашканын белә торган галим кеше."], "p": 373}, {"t": "text", "c": ["— Нинди кызык! — ди Нәни принц.", "— Менә моны эш дисәң дә була! Аннары ул географ планетасына күз йөртеп чыга.", "Беркайчан да бу кадәр мәһабәт планета күргәне булмый аның."], "p": 375}, {"t": "text", "c": ["— Сезнең планетагыз бик тә матур, — ди ул. — Ә океаннар бармы монда?"], "p": 376}, {"t": "text", "c": ["— Анысын белмим, — ди географ."], "p": 377}, {"t": "text", "c": ["— И-и... — ди Нәни принц өметсез тавыш белән.", "— Ә таулар бармы?"], "p": 378}, {"t": "text", "c": ["— Белмим, — дип кабатлый географ."], "p": 379}, {"t": "text", "c": ["— Ә шәһәрләр, елгалар, чүлләр?"], "p": 380}, {"t": "text", "c": ["— Анысын да белмим."], "p": 381}, {"t": "text", "c": ["— Географ бит сез!"], "p": 382}, {"t": "text", "c": ["— Шулай шул, — ди карт. — Мин географ, ә сәяхәтче түгел.", "Сәяхәтчеләр җитми миңа.", "Шәһәрләр, елгалар, таулар, диңгезләр, океаннар һәм чүлләр санын географлар хисапка алмый бит.", "Географ — бик дәрәҗәле кеше, анда-монда йөрергә вакыты юк аның.", "Кабинетыннан чыкмый утыра ул. Ләкин географ сәяхәтчеләрне кабул итеп, алар сөйләгәнне язып ала.", "Әгәр кем дә булса берәр кызыклы нәрсә сөйли икән, географ бу сәяхәтченең ышанычлымы-юкмы икәнен белешә, аның нинди кеше икәнлеген тикшерә."], "p": 383}, {"t": "text", "c": ["— Ә нигә?"], "p": 384}, {"t": "text", "c": ["— Әгәр дә сәяхәтче алдаса, география дәреслекләрендә бар нәрсә буталып бетәчәк.", "Әгәр ул шәраб ярата торган кеше булса да бәла."], "p": 385}, {"t": "text", "c": ["— Нишләп?"], "p": 386}, {"t": "text", "c": ["— Чөнки сәрхушләр күзенә бар нәрсә дә ике булып күренә.", "Шуңа күрә бер тау булган урында географ икене билгеләргә мөмкин."], "p": 387}, {"t": "text", "c": ["— Мин бер кешене белә идем... Бик начар сәяхәтче чыгар иде аннан, — ди Нәни принц."], "p": 388}, {"t": "text", "c": ["— Бик тә мөмкин.", "Шулай итеп, әгәр дә сәяхәтче ышанычлы кеше булып чыкса, аның ачышын тикшерәләр."], "p": 389}, {"t": "text", "c": ["— Ничек тикшерәлер? Барып карыйлармы?"], "p": 390}, {"t": "text", "c": ["— Юк ла.", "Алай бик мәшәкатьле бит.", "Сәяхәтченең бары тик дәлилләр китерүен генә таләп итәләр.", "Мәсәлән, әгәр дә ул берәр тау таба икән, аннан олы-олы ташлар алып килергә тиеш була."], "p": 391}, {"t": "text", "c": ["Географ кинәт кенә:"], "p": 392}, {"t": "text", "c": ["— Ләкин син үзең дә сәяхәтче бит!", "Син ерактан килгәнсең!", "Үз планетаң турында сөйлә әле миңа! — ди. Географ калын китабын ача, аннан карандашын очлый.", "Сәяхәтчеләр сөйләгәнне башта карандаш белән язалар. Ә соңыннан, сәяхәтче дәлилләр китереп күрсәткәч, ул сөйләгәннәрне кара белән язарга була."], "p": 394}, {"t": "text", "c": ["— Тыңлыйм сине, — ди географ."], "p": 395}, {"t": "text", "c": ["— Әллә ни кызык түгел минем планетада, — дип сүзен башлый Нәни принц. — Бар нәрсә дә бик кечкенә анда.", "Минем өч вулканым бар.", "Икесе янар вулкан, берсе инде күптән сүнгән.", "Ләкин дөньяда ни булмас...", "— Әйе, әллә ниләр булуы мөмкин, — ди географ."], "p": 396}, {"t": "text", "c": ["— Аннары, чәчәгем бар минем."], "p": 397}, {"t": "text", "c": ["— Без чәчәкләрне билгеләмибез, — ди географ."], "p": 398}, {"t": "text", "c": ["— Ник?", "Иң матуры шулар бит! — Нәрсә ул чәчәк: бүген бар, иртәгә юк. Эфемер ул."], "p": 400}, {"t": "text", "c": ["— Ничек инде эфемер?"], "p": 401}, {"t": "text", "c": ["— География китаплары — дөньяда иң кыйммәтле китаплар, — дип аңлата географ.", "— Алар беркайчан да искермиләр.", "Тауның урыныннан күчүе бик сирәк очракта гына була бит.", "Яисә океан кибү.", "Без үзгәрми торган, мәңгелек әйберләр турында язабыз."], "p": 402}, {"t": "text", "c": ["— Ләкин сүнгән вулканның уянуы мөмкин бит, — дип бүлә аны Нәни принц.", "— Ә нәрсә дигән сүз ул \"эфемер\"?"], "p": 403}, {"t": "text", "c": ["— Вулкан сүнгәнме, яисә атып торамы — моның безгә, географларга, бернинди әһәмияте дә юк, — ди географ. — Шунысы мөһим: ул — тау. Ул беркайчан да үзгәрми. — \"Эфемер\" дигән сүз нәрсәне аңлата? — дип сорый аннан Нәни принц: соравына җавап алмыйча тынычлана белми бит ул."], "p": 405}, {"t": "text", "c": ["— Бу — тиздән юкка чыгачак әйбер дигән сүз."], "p": 406}, {"t": "text", "c": ["— Минем чәчәгем дә тиздән юкка чыгачакмы?"], "p": 407}, {"t": "text", "c": ["— Билгеле."], "p": 408}, {"t": "text", "c": ["\"Минем гүзәлем һәм шатлык бирүчем озын гомерле түгел икән, — ди үз-үзенә Нәни принц, — дошманнарыннан ничек сакланыр инде ул, аның бит бары дүрт энәсе генә бар.", "Ә мин аны ташлап киттем. Планетада ул япа-ялгызы калды!\"", "Ташлап киткән чәчәген беренче тапкыр кызгануы була аның.", "Ләкин ул үзен бик тиз кулга ала."], "p": 409}]}