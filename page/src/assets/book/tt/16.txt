{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XVI", "p": 412}, {"t": "text", "c": ["Ул барган җиденче планета Җир атлы икән."], "p": 413}, {"t": "text", "c": ["Җир — ни җитте планета гына түгел!", "Анда йөз унбер король (шулар хисабында, билгеле, негр корольләре дә), җиде мең географ, тугыз йөз мең эшлекле, җиде ярым миллион сәрхуш, өч йөз унбер миллион дансөяр — барлыгы ике миллиард чамасы олы кеше бар."], "p": 414}, {"t": "text", "c": ["Җирнең никадәр зур икәнен төшендерер өчен бер генә нәрсә әйтәм: электр уйлап табылганга кадәр, барлык алты континентта тулы бер армия — дүрт йөз алтмыш ике мең биш йөз унбер фонарьчы тотарга кирәк булган."], "p": 415}, {"t": "text", "c": ["Җиргә читтән караганда, искиткеч гүзәл күренеш булыр иде.", "Бу армиянең хәрәкәт итүе, нәкъ балеттагы кебек, гаҗәеп төгәл ритмга буйсынган.", "Беренче булып, Яңа Зеландия һәм Австралия фонарьчылары кузгала.", "Утларын кабызгач, алар йокларга яталар.", "Аннары Кытай фонарьчыларына чират җитә. Үз биюләрен башкаргач, алар да пәрдә артына кереп югалалар.", "Аннан соң, Россиядәге һәм һиндстандагы фонарьчыларга да нәүбәт җитә.", "Аннары — Африка һәм Европадагыларга.", "Шуннан соң — Көньяк Америкадагыларга. Аннан ары — Төньяк Америкага.", "Алар беркайчан да ялгышмыйлар, беркем дә вакытыннан алда сәхнәгә чыкмый.", "Әйе, искиткеч тамаша бу."], "p": 416}, {"t": "text", "c": ["Тик Төньяк полюстагы бердәнбер фонарьны кабызучы фонарьчыга һәм аның Көньяк полюстагы иптәшенә генә бик җиңел һәм кайгысыз тормыш насыйп була: үз эшләрен елына бары ике мәртәбә генә башкарырга туры килә аларга."], "p": 417}]}