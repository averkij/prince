{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XVI", "p": 410}, {"t": "text", "c": ["— Сез миңа кая барырга киңәш итәр идегез? — дип сорый ул географтан."], "p": 410}, {"t": "text", "c": ["— Җир атлы планетага... —дип җавап бирә географ. — Абруе яхшы аның...", "Нәни принц юлын дәвам итә, ә аның уйлары еракта калган чәчәге янында була."], "p": 411}, {"t": "text", "c": ["Ул барган җиденче планета Җир атлы икән."], "p": 413}, {"t": "text", "c": ["Җир — ни җитте планета гына түгел!", "Анда йөз унбер король (шулар хисабында, билгеле, негр корольләре дә), җиде мең географ, тугыз йөз мең эшлекле, җиде ярым миллион сәрхуш, өч йөз унбер миллион дансөяр — барлыгы ике миллиард чамасы олы кеше бар."], "p": 414}, {"t": "text", "c": ["Җирнең никадәр зур икәнен төшендерер өчен бер генә нәрсә әйтәм: электр уйлап табылганга кадәр, барлык алты континентта тулы бер армия — дүрт йөз алтмыш ике мең биш йөз унбер фонарьчы тотарга кирәк булган."], "p": 415}]}