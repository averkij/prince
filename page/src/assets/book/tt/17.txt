{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XVII", "p": 416}, {"t": "text", "c": ["Җиргә читтән караганда, искиткеч гүзәл күренеш булыр иде.", "Бу армиянең хәрәкәт итүе, нәкъ балеттагы кебек, гаҗәеп төгәл ритмга буйсынган.", "Беренче булып, Яңа Зеландия һәм Австралия фонарьчылары кузгала.", "Утларын кабызгач, алар йокларга яталар.", "Аннары Кытай фонарьчыларына чират җитә. Үз биюләрен башкаргач, алар да пәрдә артына кереп югалалар.", "Аннан соң, Россиядәге һәм һиндстандагы фонарьчыларга да нәүбәт җитә. Аннары — Африка һәм Европадагыларга.", "Шуннан соң — Көньяк Америкадагыларга. Аннан ары — Төньяк Америкага.", "Алар беркайчан да ялгышмыйлар, беркем дә вакытыннан алда сәхнәгә чыкмый.", "Әйе, искиткеч тамаша бу."], "p": 416}, {"t": "text", "c": ["Тик Төньяк полюстагы бердәнбер фонарьны кабызучы фонарьчыга һәм аның Көньяк полюстагы иптәшенә генә бик җиңел һәм кайгысыз тормыш насыйп була: үз эшләрен елына бары ике мәртәбә генә башкарырга туры килә аларга."], "p": 417}, {"t": "text", "c": ["Бик җор телле булырга тырышып, кайчакта, ирексездән, арттырыбрак җибәрәсең.", "Фонарьчылар турында сөйләгәндә, дөреслеккә бераз хилафлык ясадым мин. Шуңа күрә, безнең планетаны белмәүчеләр аның турында ялгыш фикердә калырлар дип куркам.", "Кешеләр Җирдә әллә ни күп урын алып тормыйлар.", "Әгәр дә ике миллиард кеше бергә җыелып, митингтагы кебек, тоташ төркем булып басса, аркылысы-буе егермешәр мильле мәйданга сыяр иде.", "Бөтен кешелек дөньясын Тын океандагы иң кечкенә бер утрауга өеп куеп булыр иде."], "p": 419}, {"t": "text", "c": ["Зурлар сезгә ышанмаслар, билгеле.", "Алар үзләрен бик күп урын алып торабыз, дип уйлыйлар."], "p": 420}, {"t": "text", "c": ["Үз-үзләренә баобаблардай мәһабәт булып күренәләр алар.", "Сез аларга тагын бер кат төгәлрәк итеп хисаплап карарга кушыгыз. Моңа бик тә күңелләре булыр, саннарны үлеп тә яраталар бит алар.", "Ә сез исәп-хисапка вакыт әрәм итмәгез. Кирәге юк аның.", "Сез бит миңа болай да ышанасыз."], "p": 421}, {"t": "text", "c": ["Шулай итеп, Җиргә килеп төшкәннән соң, бер җан иясе дә күрмәгәч, Нәни принц бик гаҗәпләнә.", "Әллә, ялгышып, башка планетага эләктемме, дип уйлый ул хәтта. Ләкин шул вакыт ком өстендә ай нуры төсендәге бер боҗра кыймылдап куя."], "p": 422}, {"t": "text", "c": ["— Хәерле кич, — ди Нәни принц гадәт буенча."], "p": 423}, {"t": "text", "c": ["— Хәерле кич, — дип җавап бирә елан."], "p": 424}, {"t": "text", "c": ["— Нинди планетага килеп эләктем мин?"], "p": 425}, {"t": "text", "c": ["— Җиргә, — ди елан. — Африкага."], "p": 426}, {"t": "text", "c": ["— Менә ничек. Ә Җирдә кешеләр юкмыни? — Чүл бу. Чүлдә беркем дә яшәми.", "Ләкин Җир бик зур..."], "p": 428}, {"t": "text", "c": ["Нәни принц таш өстенә утыра да күзләрен күккә төби."], "p": 429}, {"t": "text", "c": ["— Беләсе иде, йолдызлар нигә ялтырап яна икән, — ди ул, уйчанланып. — Бәлки, иртәме-соңмы һәркем үз йолдызын эзләп таба алсын өчендер.", "Әнә, нәкъ баш очындагысы — минем планета.", "Ләкин моннан ничек ерак ул!"], "p": 430}, {"t": "text", "c": ["— Матур планета, — ди елан.", "— Ә син монда, Җирдә, нәрсә эшләмәкче буласың соң?"], "p": 431}, {"t": "text", "c": ["— Мин үземнең чәчәгем белән ачуланыштым, — дип көрсенеп куя Нәни принц."], "p": 432}, {"t": "text", "c": ["— Менә ничек.", "Икесе дә беразга тын калалар."], "p": 433}, {"t": "text", "c": ["— Ә кешеләр кайда соң? — дип, ниһаять, яңадан сүз башлый Нәни принц.", "— Ни әйтсәң дә, чүлдә берьялгызыңа бик күңелсез...", "— Кешеләр янында да ялгызлыктан котылып булмый, — ди елан. Нәни принц игътибар белән аңа карый да:"], "p": 435}, {"t": "text", "c": ["— Сәер җан иясе син. Бармак юанлыгы гына, — ди.", "— Ләкин кодрәтем король бармагыныкына караганда да зуррак минем, — дип каршы төшә елан."], "p": 436}, {"t": "text", "c": ["Нәни принц елмаеп куя."], "p": 437}, {"t": "text", "c": ["— Шулай ук кодрәтлемени син? Тәпиләрең дә юк бит үзеңнең. Сәяхәт итә дә алмыйсындыр...", "— Мин сине теләсә кайсы корабльгә караганда да ераграк алып китә алам, — ди аңа елан. Һәм, алтын беләзек булып, Нәни принцның тубыгына урала. — Бер кагылуда мин теләсә кемне яңадан туфрак итә алам, — ди елан. — Ләкин син йолдыздан килгәнсең, гөнаһың да юк...", "Нәни принц җавап бирми."], "p": 440}, {"t": "text", "c": ["— Кызганам мин сине, — дип сүзен дәвам итә елан. — Гранит таштай каты җир өчен бигрәк зәгыйфь син.", "Ташлап киткән планетаңны үлеп сагынгач, мин сиңа ярдәм итәрмен.", "Минем кулдан килә ул...", "— Аңладым, — ди Нәни принц.", "— Ләкин нигә син һәрвакыт серле итеп сөйлисең?"], "p": 441}]}