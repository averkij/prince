{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XIX", "p": 452}, {"t": "text", "c": ["Нәни принц биек тау башына менә.", "Моңа кадәр үзенең тезе тиңентен өч вулканыннан башка тау күргәне булмый аның.", "Сүнгән вулканы урындык хезмәтен үти иде.", "\"Мондый биек таудан бөтен планетаны һәм барча кешеләрне берьюлы күреп буладыр,\" — дип уйлый ул. Ләкин тирә-якта энәдәй нәзек һәм очлы кыялардан башка берни дә күренми."], "p": 453}, {"t": "text", "c": ["— Хәерле көн, — ди ул, болай, гадәт буенча гына."], "p": 454}, {"t": "text", "c": ["— Хәерле көн... көн... көн... — дип җавап кайтара кайтаваз."], "p": 455}, {"t": "text", "c": ["— Кем сез? — дип сорый Нәни принц."], "p": 456}, {"t": "text", "c": ["— Кем сез... кем сез... кем сез... — дип җавап кайтара кайтаваз."], "p": 457}, {"t": "text", "c": ["— Дуслар булыйк, мин бөтенләй ялгыз, — ди ул."], "p": 458}, {"t": "text", "c": ["— Ялгыз... ялгыз... ялгыз... — дип җавап кайтара кайтаваз."], "p": 459}, {"t": "text", "c": ["\"Нинди сәер планета! — дип уйлый Нәни принц.", "— Үзе коп-коры, үзен энә баскан, үзе тозлы.", "Кешеләре дә берни уйлый белми.", "Нәрсә әйтсәң, шуны кабатлап тик тора...", "Өемдә минем шатлык бирүче гүзәл чәчәгем бар иде. һәрвакыт беренче булып үзе сүз башлый иде\"."], "p": 460}]}