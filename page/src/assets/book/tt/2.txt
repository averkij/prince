{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "II", "p": 14}, {"t": "text", "c": ["Үз гомеремдә мин төрле кешеләр белән очраштым.", "Озак вакытлар олылар арасында яшәдем. Алар белән якыннан таныш идем.", "Ләкин, моңа карап, алар турындагы фикерем һич тә яхшырмады."], "p": 14}, {"t": "text", "c": ["Акыллырак күренгән кеше очратсам, мин аңа һәрвакыт үзем белән йөрткән беренче рәсемемне күрсәтә идем.", "Бу кешенең чыннан да берәр нәрсә аңларга сәләтлеме икәнен бик тә беләсем килә иде.", "Ләкин алар барысы да: \"Бу бит эшләпә\", — дип җавап бирәләр иде.", "Шуннан соң инде мин алар белән еланнар, джунглилар, йолдызлар турында сөйләшми идем. Аларча ук уйлый, фикер йөртә идем. Без бридж1 һәм гольф2 уены, сәясәт һәм галстуклар турында сөйләшә идек...", "Олылар шундый акыллы кеше белән танышуларына бик тә канәгать булалар иде. Чын күңелдән сөйләшердәй кеше таба алмыйча, шулай ялгыз гына яшәдем, һәм менә моннан алты ел элек мин Сахара чүленә төшеп утырырга мәҗбүр булдым. Самолетның моторында нәрсәдер ватылган иде.", "Янымда механик та, пассажирлар да юк, шуңа күрә, бик авырга килсә дә, самолетны үзем төзәтеп карарга булдым.", "Мин йә моторны төзәтергә, яисә чүлдә һәлак булырга тиеш идем. Үзем белән алган су, күп дигәндә, бер атнага җитәр."], "p": 17}, {"t": "text", "c": ["Беренче кичне ачык һавада йокларга яттым. Тирә-юньдә— меңәр чакрымга сузылган ком чүле.", "Диңгездә һәлакәткә очрап, бер бүрәнә кисәгенә тотынып калган кеше дә үзен бу кадәрле ялгыз хис итмидер.", "Таң атканда кемнеңдер нечкә тавышын ишетеп уянып киткәч, ничек гаҗәпләнүемне күз алдына китерсәгез иде. Ул: — Зинһар өчен... миңа бәрән рәсеме яса әле! — диде. - Ә? — Бәрән рәсеме яса әле...", "Баш очымда күк күкрәгәндәй сикереп тордым.", "Күзләремне угаладым. Як-ягыма карандым. Шулчак бик җитди итеп миңа карап торучы кечкенә гәүдәле, гаҗәеп кызык бер кеше күрдем...", "Соңыннан мин аның сурәтен дә ясарга тырышкан идем. Менә монысы — иң яхшысы.", "Билгеле, ул үзе мин ясаган сурәткә караганда матуррак иде.", "Ләкин монда минем гаебем юк. Алты яшьлек чагымда зурлар: \"Синнән рәссам чыкмас\", — дип ышандырдылар, шуңа күрә мин, тышкы һәм эчке ягыннан ясалган еланны санамаганда, бер нәрсә ясарга да өйрәнә алмадым."], "p": 21}, {"t": "text", "c": ["Күземне шар ачып, гадәти булмаган бу хәлне тамаша кыла башладым.", "Кешеләр яшәгән җирдән меңләгән миль (Миль — үлчәү берәмлеге. Географик миль = 7420 м.) ераклыкта булуымны онытмагыз.", "Шуның өстенә, бу малай адашканга, арыганга, курыкканга яисә ачлыктан һәм сусаудан тилмергәнгә һич тә охшамый.", "Аның кыяфәтенә карап, бу бала йорт-җирдән еракта, кеше аяк басмаган чүлдә адашкан дип тә уйларлык түгел.", "Ниһаять, телем ачылып, мин аннан:"], "p": 22}, {"t": "text", "c": ["— Син монда нишлисең? — дип сорадым."], "p": 23}, {"t": "text", "c": ["Ләкин ул, әкрен һәм җитди итеп, үзенең соравын кабатлады:"], "p": 24}, {"t": "text", "c": ["— Зинһар өчен... бәрән рәсеме яса...", "Бу шулкадәр серле булып тоелды, мин аңа каршы сүз дә әйтә алмадым, һәр адымыңны үлем сагалап торган очсыз-кырыйсыз чүл уртасында рәсем ясап утыру никадәр генә мәгънәсез булып күренсә дә, мин кесәдән бер бит кәгазь белән каләм алырга мәҗбүр булдым.", "Ләкин аңа күбрәк география, тарих, арифметика, матур язу белән шөгыльләнүемне әйттем (хәтта тавышымны бераз күтәрә төшеп әйттем) һәм рәсем ясый белмәвемне аңлаттым.", "Ә ул: — Барыбер... Бәрән рәсеме яса, — дип кабатлады."], "p": 26}, {"t": "text", "c": ["Гомеремдә бер генә мәртәбә дә бәрән рәсеме ясаганым булмавын әйтеп, мин аңа үземнең иске рәсемнәремнең берсен — тышкы яктан ясалган еланны — күрсәттем. Ә ул: — Юк, юк. Миңа елан эчендәге фил кирәкми!", "Елан бик куркыныч, ә фил артык зур.", "Минем өйдә бөтен нәрсә дә бик кечкенә. Миңа бәрән кирәк.", "Бәрән рәсеме яса, — дигәч, мин гаҗәпләнеп калдым."], "p": 28}, {"t": "text", "c": ["Аннан ясадым. Рәсемгә игътибар белән карап торганнан соң ул:"], "p": 30}, {"t": "text", "c": ["— Юк, бу бәрән бигрәк хәлсез.", "Башканы яса, — диде."], "p": 31}, {"t": "text", "c": ["Мин тагын ясадым."], "p": 32}, {"t": "text", "c": ["Дустым бу юлы елмаеп куйды."], "p": 33}, {"t": "text", "c": ["— Үзең күреп торасың, — диде ул, — бу бит бәрән түгел. Бу — зур тәкә.", "Әнә мөгезләре... Мин бүтән төрле итеп ясадым.", "Ләкин ул бу рәсемнән дә баш тартты."], "p": 34}, {"t": "text", "c": ["— Монысы бигрәк карт.", "Миңа озак яши торган, яшь бәрән кирәк."], "p": 35}, {"t": "text", "c": ["Шуннан соң, бөтен түземлегемне югалтып — миңа тизрәк моторны сүтәргә кирәк иде — кәгазьгә аннан-моннан бер тартма сызгалап куйдым да: — Менә сиңа тартма.", "Аның эчендә синең бәрәнең утыра, — дидем."], "p": 38}, {"t": "text", "c": ["Ни гаҗәп, минем таләпчән хакимемнең йөзе яктырып китте:"], "p": 39}, {"t": "text", "c": ["— Менә бусы шәп!", "Син ничек уйлыйсың, бу бәрәнгә печән күп кирәк булыр микән?"], "p": 40}, {"t": "text", "c": ["— Нигә?"], "p": 41}]}