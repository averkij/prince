{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XX", "p": 461}, {"t": "text", "c": ["Ком чүлләре, кыя таулар, кар-бураннар аша үтә-үтә озак бара Нәни принц һәм, ниһаять, юлга килеп чыга.", "Ә юлларның барысы да кешеләр янына алып бара."], "p": 462}, {"t": "text", "c": ["— Хәерле көн, — ди ул."], "p": 463}, {"t": "text", "c": ["Аның алдында гөләп чәчәкләренә күмелгән бакча тора икән."], "p": 464}, {"t": "text", "c": ["— Хәерле көн, — ди гөләпләр."], "p": 465}, {"t": "text", "c": ["Нәни принц аларның барысы да үз чәчәгенә охшаган булуын күрә."], "p": 466}, {"t": "text", "c": ["— Сез кем буласыз? — дип сорый ул, таң калып. — Без — гөләпләр, — дип җавап бирә алар."], "p": 468}, {"t": "text", "c": ["— Менә ничек... — дип куя Нәни принц."], "p": 469}, {"t": "text", "c": ["Ул үзен бик-бик бәхетсез итеп сизә.", "Аның сылукае бөтен дөньяда үзенә охшаган бер генә чәчәк тә юк дигән иде бит.", "Ә монда бер бакчада гына да нәкъ аның төсле биш мең чәчәк!"], "p": 470}, {"t": "text", "c": ["\"Боларны күрсә, ачуы чыгар иде аның! — дип уйлый Нәни принц. — Ул тырыша-тырыша йөткерергә тотыныр иде, көлке хәлдә калмас өчен, үләргә җыенган булып кыланыр иде.", "Ә миңа, авыру караган кебек, аны карарга туры килер иде. Юкса, мине түбәнсетер өчен, аның чыннан да, үлеп китүе бар...\"", "Аннары ул тагын болай дип уйлап куя: \"Ә мин, юләр, дөньядагы бердәнбер чәчәккә ия булдым, дип хыялландым, ә ул гап-гади гөләп икән.", "Шул гади чәчәк, тез тиңентен өч вулкан, аның да берсе сүнгән, бәлки, инде мәңгегәдер... Бар булган нәрсәм шул иде... Болай булгач, нинди принц инде мин?..\"", "Ул чирәмгә ята да елап җибәрә."], "p": 471}]}