{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XXI", "p": 470}, {"t": "text", "c": ["Ул үзен бик-бик бәхетсез итеп сизә.", "Аның сылукае бөтен дөньяда үзенә охшаган бер генә чәчәк тә юк дигән иде бит.", "Ә монда бер бакчада гына да нәкъ аның төсле биш мең чәчәк!"], "p": 470}, {"t": "text", "c": ["\"Боларны күрсә, ачуы чыгар иде аның! — дип уйлый Нәни принц. — Ул тырыша-тырыша йөткерергә тотыныр иде, көлке хәлдә калмас өчен, үләргә җыенган булып кыланыр иде.", "Ә миңа, авыру караган кебек, аны карарга туры килер иде. Юкса, мине түбәнсетер өчен, аның чыннан да, үлеп китүе бар...\"", "Аннары ул тагын болай дип уйлап куя: \"Ә мин, юләр, дөньядагы бердәнбер чәчәккә ия булдым, дип хыялландым, ә ул гап-гади гөләп икән.", "Шул гади чәчәк, тез тиңентен өч вулкан, аның да берсе сүнгән, бәлки, инде мәңгегәдер... Бар булган нәрсәм шул иде... Болай булгач, нинди принц инде мин?..\"", "Ул чирәмгә ята да елап җибәрә."], "p": 471}, {"t": "text", "c": ["Нәкъ шул чакта Төлке килеп чыга."], "p": 473}, {"t": "text", "c": ["— Исәнме, — ди ул."], "p": 474}, {"t": "text", "c": ["— Исәнме, — ди Нәни принц, әдәпле генә. Аннары як-ягына каранып ала."], "p": 475}, {"t": "text", "c": ["Ләкин беркем дә күренми. — Мин монда, — дигән тавыш ишетә ул. — Алмагач төбендә.", "— Кем син? — дип сорый Нәни принц.", "— Нинди чибәр үзең!"], "p": 476}, {"t": "text", "c": ["— Мин — ата төлке, — ди Төлке."], "p": 477}, {"t": "text", "c": ["— Бергә уйныйк әле, — дип үтенә аннан Нәни принц.", "— Үземә генә шундый күңелсез...", "— Мин синең белән уйный алмыйм, — ди Төлке. — Мин кулга ияләштерелмәгән."], "p": 478}, {"t": "text", "c": ["— Алайса, гафу ит, — ди Нәни принц."], "p": 479}, {"t": "text", "c": ["Ләкин, бераз уйланып торганнан соң, тагын сорап куя:"], "p": 480}, {"t": "text", "c": ["— Ә кулга ияләштерү ничек була соң ул?"], "p": 481}, {"t": "text", "c": ["— Син читтән килгәнсең бугай, — ди Төлке. — Нәрсә эзлисең монда?"], "p": 482}, {"t": "text", "c": ["— Кешеләр эзлим, — ди Нәни принц.", "— Ә ничек кулга ияләштерәләр?"], "p": 483}, {"t": "text", "c": ["— Кешеләрнең мылтыклары бар, алар ауга йөриләр.", "Бик авыр эш ул. Шуның өстенә, тагын тавык үрчетәләр."], "p": 484}, {"t": "text", "c": ["Аларның бердәнбер яхшы яклары — шул.", "Син тавык эзлисеңме?"], "p": 485}, {"t": "text", "c": ["— Юк, — ди Нәни принц. — Мин дуслар эзлим.", "Ә кулга ияләштерү ничек була?"], "p": 486}, {"t": "text", "c": ["— Күптән онытылган төшенчә ул, — ди Төлке.", "— Бербереңә бәйле булуны аңлата ул."], "p": 487}, {"t": "text", "c": ["— Бәйле булу?"], "p": 488}, {"t": "text", "c": ["— Нәкъ үзе, — ди төлке.", "— Хәзергә син минем өчен йөз меңләгән башка малайларга охшаган кечкенә бер малай гына.", "Шуңа күрә синең миңа кирәген дә юк.", "Минем дә сиңа кирәгем юк. Синең өчен мин йөз меңләгән башка төлкеләргә охшаган гади бер төлке генә.", "Әгәр дә син мине кулга ияләштерсәң, без бер-беребезгә кирәк булачакбыз.", "Минем өчен син дөньяда бердәнбергә әйләнәчәксең.", "Синең өчен мин дә бөтен дөньяда бердәнбер булачакмын...", "— Аңлый башладым, — ди Нәни принц.", "— Бер чәчәк бар иде... Ахрысы, ул мине кулга ияләштергәндер...", "— Бик мөмкин, — дип ризалаша аның белән Төлке.", "— Җирдә ни булмас."], "p": 489}, {"t": "text", "c": ["— Җирдә түгел ул, — ди Нәни принц."], "p": 490}, {"t": "text", "c": ["Төлке гаҗәпләнеп:"], "p": 491}, {"t": "text", "c": ["— Башка планетадамы? — дип сорый."], "p": 492}, {"t": "text", "c": ["— Әйе."], "p": 493}, {"t": "text", "c": ["— Ә ул планетада аучылар бармы?"], "p": 494}, {"t": "text", "c": ["— Юк."], "p": 495}, {"t": "text", "c": ["— Менә кызык!", "Ә тавыклар бармы соң?"], "p": 496}, {"t": "text", "c": ["— Юк."], "p": 497}, {"t": "text", "c": ["— Камиллек юк бу дөньяда! — ди Төлке, авыр сулап."], "p": 498}, {"t": "text", "c": ["Аннары сүзен дәвам итә: — Тормышым күңелсез минем.", "Мин тавыклар куып йөрим, ә кешеләр — мине.", "Бөтен тавыклар да бер-берсенә охшаган, кешеләр дә бер-берсенә охшаган.", "Шунлыктан яшәүнең кызыгы юк.", "Әгәр дә син мине кулга ияләштерсәң, тормышым, кояш балкыгандай, яктырып китәр иде.", "Синең аяк тавышларыңны мин меңләгән аяк тавышы арасыннан таный алыр идем.", "Кеше аяк тавышы ишеткәч, һәрвакыт качам мин.", "Ләкин синең йөрешең, сихерле көй кебек, мине үзенә чакырыр иде, һәм мин яшеренгән урынымнан чыгар идем.", "Карале!", "Күрәсеңме, әнә анда, басуда, бодай өлгереп килә?", "Мин ипи ашамыйм.", "Шуңа күрә башакларга кызыкмыйм. Бодай кырының миңа кирәге юк. Шунысы начар да!", "Ләкин синең чәчләрең алтынсу төстә.", "Син мине кулга ияләштерсәң, шундый шәп булыр!", "Алтын бодайлар миңа сине хәтерләтер.", "Башакларның җилдә кыштырдавы да миңа ошый башлар.", "Төлке, тын калып, озак кына Нәни принцка карап тора. Аннары: — Зинһар өчен... кулга ияләштер мине, — ди."], "p": 501}, {"t": "text", "c": ["— Бик теләп ияләштерер идем, — дип җавап бирә Нәни принц, — ләкин вакытым бик тар минем.", "Әле дуслар табасым, төрле-төрле әйберләрнең мәгънәсенә төшенәсем бар."], "p": 502}, {"t": "text", "c": ["— Бары тик кулга ияләштергән әйберләрнең генә мәгънәсенә төшенеп була, — ди Төлке.", "— Ни дә булса белергә кешеләрнең вакытлары җитми.", "Әйберләрне алар әзер килеш кибеттән сатып алалар.", "Ләкин дуслар сата торган кибетләр юк, шуңа күрә алар дус таба алмыйлар да.", "Әгәр дә дустың булуын теләсәң, кулга ияләштер мине!"], "p": 503}, {"t": "text", "c": ["— Ә моның өчен нәрсә эшләргә кирәк? — дип сорый Нәни принц."], "p": 504}, {"t": "text", "c": ["— Түземлегеңне җый, — ди Төлке.", "— Башта, әнә тегендә, читкәрәк, үләнгә утыр — менә шулай.", "Мин сиңа күз кырыем белән генә карап-карап алырмын, ә син дәшмә.", "Сүзләр бербереңне аңларга комачаулый гына."], "p": 505}, {"t": "text", "c": ["Ләкин син көн саен аз-азлап якынрак килеп утыр...", "Икенче көнне Нәни принц яңадан шул урынга килә."], "p": 506}, {"t": "text", "c": ["— һәр көнне бер үк вакытта килергә тырыш, — дип үтенә аннан Төлке. — Мәсәлән, әгәр дә син сәгать дүрттә килә торган булсаң, мин инде сәгать өчтә үземне бәхетле итеп сизә башлармын.", "Билгеләнгән вакыт якынлашкан саен, бу хис көчәя барыр.", "Ә сәгать дүрттә инде мин дулкынлана, борчыла башлармын. Бәхетнең кадерен белер идем мин!", "Әгәр дә син көн саен төрле вакытта килсәң, мин йөрәгемне кайсы сәгатькә хәзерләп куярга белмәячәкмен...", "Йолаларны сакларга кирәк."], "p": 507}, {"t": "text", "c": ["— Ә йола нәрсә ул? — дип сорый Нәни принц."], "p": 508}, {"t": "text", "c": ["— Бу да күптән онытылган нәрсә, — дип айлата Төлке.", "— Шундый әйбер инде ул, аның аркасында кайсыдыр бер көн башка көннәргә, кайсыдыр бер сәгать башка сәгатьләргә охшамыйча, алардан аерылып тора.", "Менә, мәсәлән, минем аучыларымның шундый йолалары бар: пәнҗешәмбе көнне алар авыл кызлары белән уенга чыгалар.", "Искиткеч көн ул пәнҗешәмбе!", "Ул көнне мин, иркенләп йөри торгач, хәтта йөзем бакчалары янына ук барып җитәм.", "Әгәр дә аучылар кайчан туры килә шунда уенга чыксалар, бөтен көннәр дә бер төсле булыр иде, мин ялның нәрсә икәнен дә белмәс идем."], "p": 509}, {"t": "text", "c": ["Шулай итеп, Нәни принц Төлкене кулга ияләштерә.", "Бераздан аларның аерылышыр вакытлары да җитә."], "p": 510}, {"t": "text", "c": ["— Сине сагынып елармын инде, — ди Төлке, авыр сулап."], "p": 511}, {"t": "text", "c": ["— Үзең гаепле, — ди Нәни принц.", "— Мин сине елатырга теләмәгән идем, син үзең кулга ияләштерүемне үтендең...", "— Әйе шул... — ди Төлке."], "p": 512}, {"t": "text", "c": ["— Ләкин син еларсың бит!"], "p": 513}, {"t": "text", "c": ["— Әйе шул..."], "p": 514}, {"t": "text", "c": ["— Димәк, син үзеңә начарлык кына эшләдең."], "p": 515}, {"t": "text", "c": ["— Юк, — дип каршы төшә Төлке, — миңа бик тә рәхәт. Исеңә төшер, мин сиңа алтын башаклар турында сөйләдем. Ул тын кала. Аннары дәвам итә:"], "p": 517}, {"t": "text", "c": ["— Бар, тагын бер тапкыр гөләпләрне карап кил.", "Үз чәчәгеңнең дөньяда бердәнбер икәнен аңларсың.", "Ә минем белән саубуллашырга килгәч, бер сер ачармын. Бу сиңа минем бүләгем булыр."], "p": 518}, {"t": "text", "c": ["Нәни принц гөләпләр янына килә."], "p": 519}, {"t": "text", "c": ["— Сез аз гына да минем чәчәгемә охшамагансыз, — ди ул аларга. — Әлегә сез берни дә түгел.", "Сезне беркем дә кулга ияләштермәгән һәм үзегез дә беркемне кулга ияләштермәгәнсез.", "Минем Төлкем дә башта шулай иде.", "Башка йөз мең төлкедән ул берни белән дә аерылмый иде.", "Ләкин мин аның белән дуслаштым, хәзер ул минем өчен — дөньяда бердәнбер."], "p": 520}, {"t": "text", "c": ["Чәчәкләр оялышып кызарыштылар."], "p": 521}, {"t": "text", "c": ["— Сез матур, бары шул гына, — дип сүзен дәвам итә Нәни принц.", "— Сезнең өчен үләсе килмәс.", "Билгеле, очраклы бер юлчы, минем чәчәгемә карап, ул нәкъ сезнең төсле, дип әйтер.", "Ләкин ул чәчәк минем өчен барыгызга караганда да кадерлерәк. Мин бит көн саен сезгә түгел, аңа су сиптем.", "Сезне түгел, аны пыяла капкач белән капладым. Җил тимәсен дип, аны пәрдә артына яшердем.", "Күбәләк кортларын үтердем, күбәләкләр бетмәсен дип, нибары икенеме, өчнеме генә калдырдым.", "Мин аның зарланганын да, мактанганын да тыңлый идем, хәтта берсүзсез тик торуына да колак сала идем.", "Ул — минеке."], "p": 522}, {"t": "text", "c": ["Аннан Нәни принц Төлке янына әйләнеп килә."], "p": 523}, {"t": "text", "c": ["— Хуш... — ди ул."], "p": 524}, {"t": "text", "c": ["— Хуш, — ди Төлке.", "— Минем серем шул, ул бик гади: бары йөрәк кенә сизгер.", "Иң кирәклесе күзгә күренми."], "p": 525}, {"t": "text", "c": ["Нәни принц, яхшырак истә калсын өчен: — Иң кирәклесе күзгә күренми, — дип кабатлый. — Чын күңелең белән яратканга күрә чәчәгең сиңа кадерле."], "p": 527}]}