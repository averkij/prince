{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XXII", "p": 529}, {"t": "text", "c": ["— Чын күңелем белән яратканга... — дип кабатлый Нәни принц, яхшырак истә калсын өчен. — Кешеләр бу хакыйкатьне оныттылар, — ди Төлке, — ләкин син үзең кулга ияләштергән һәркем өчен һәрвакыт җаваплы икәнеңне истән чыгарма.", "Син үз чәчәгең өчен җаваплы."], "p": 529}, {"t": "text", "c": ["— Мин үз чәчәгем өчен җаваплы... — дип кабатлый Нәни принц, яхшырак истә калсын өчен."], "p": 530}, {"t": "text", "c": ["— Хәерле көн, — ди Нәни принц."], "p": 532}, {"t": "text", "c": ["— Хәерле көн, — дип җавап кайтара тимер юлчы."], "p": 533}, {"t": "text", "c": ["— Нәрсә эшлисең син? — дип сорый аннан Нәни принц."], "p": 534}, {"t": "text", "c": ["— Пассажирларны озатам, — дип җавап бирә тимер юлчы. — Берьюлы меңәр кеше утыртып, бер поездны — уңга, икенчесен сулга җибәрәм."], "p": 535}, {"t": "text", "c": ["Шул вакыт, ут балкыган тәрәзәләрен ялтыратып, дөбер-шатыр килеп тизйөрешле поезд узып китә. Тимер юлчының кечкенә өе дер селкенеп куя."], "p": 536}, {"t": "text", "c": ["— Ай-һай ашыга болар! — дип гаҗәпләнә Нәни принц.", "— Нәрсә эзли алар?"], "p": 537}, {"t": "text", "c": ["— Моны хәтта машинист үзе дә белми, — ди тимер юлчы."], "p": 538}, {"t": "text", "c": ["Утларын ялтыратып, дөбер-шатыр килеп, каршы якка тагын бер поезд үтеп китә."], "p": 539}, {"t": "text", "c": ["— Әллә кире әйләнеп кайттылармы? — дип сорый Нәни принц."], "p": 540}, {"t": "text", "c": ["— Юк, бусы башка поезд, — ди тимер юлчы. — Икенче якка баручысы."], "p": 541}, {"t": "text", "c": ["— Ул пассажирларга элек яшәгән урыннары ошамады микән әллә?"], "p": 542}, {"t": "text", "c": ["— Кайда без юк — шунда яхшы, — ди тимер юлчы."], "p": 543}, {"t": "text", "c": ["Шулчак, дөбердәп, ялтырап, өченче поезд очып уза."], "p": 544}, {"t": "text", "c": ["— Болары теге алдагы поездларны куып җитәргә тырышамы? — дип сорый Нәни принц."], "p": 545}]}