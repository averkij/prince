{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XXIV", "p": 556}, {"t": "text", "c": ["\"Әгәр дә минем илле өч минут буш вакытым булса, — ди үз-үзенә Нәни принц, — уйлап-нитеп тормыйча, чишмә янына барыр идем...\""], "p": 556}, {"t": "text", "c": ["Самолет ватылганга инде бер атна вакыт үтте. Дару сатучы турында тыңлый-тыңлый, мин соңгы йотым суны да эчеп бетердем."], "p": 557}, {"t": "text", "c": ["— Әйе, — дидем мин Нәни принцка, — син сөйләгән нәрсәләр барысы да кызыклы, ләкин минем самолетны төзәтә алганым юк бит әле, җитмәсә, тамчы суым калмады, уйлап-нитеп тормыйча чишмә янына бара алсам, мин дә бәхетле булыр идем."], "p": 558}, {"t": "text", "c": ["— Мин дуслашкан Төлке...", "— Акыллым, Төлке кайгысы түгел миндә!"], "p": 559}, {"t": "text", "c": ["- Нигә?"], "p": 560}, {"t": "text", "c": ["— Су юктан әлсерәп үләргә туры килгәнгә күрә...", "Ул, мин әйткәннәрнең мәгънәсен аңламыйча, каршы төште:"], "p": 561}, {"t": "text", "c": ["— Дустың булганда, хәтта үләргә туры килсә дә, яхшы.", "Менә мин Төлке белән дуслашуыма бик шатмын...", "\"Куркынычның никадәр зур икәнен аңламый бу.", "Ачлыкның да, сусауның да нәрсә икәнен белми шул."], "p": 562}, {"t": "text", "c": ["Аңа кояш нуры да җитә бит...\"", "Мин боларның берсен дә аңа әйтмәдем, бары уйладым гына. Ләкин Нәни принц миңа карады да:"], "p": 563}, {"t": "text", "c": ["— Минем дә эчәсем килә... әйдә, кое эзләп карыйбыз... — диде.", "Мин, арыган кыяфәт белән, кулларымны җәеп җибәрдем: таныш булмаган иксез-чиксез чүлдә кое эзләүдән ни мәгънә?", "Ләкин шулай да без юлга кузгалдык."], "p": 564}, {"t": "text", "c": ["Озак вакыт сөйләшми бардык. Ниһаять, караңгы төште, күктә бер-бер артлы йолдызлар кабынды.", "Сусаудан мине бизгәк тота башлады, шуңа күрә йолдызлар да төштәге кебек күренә иде.", "Нәни принцның сүзләре искә төште һәм аннан:"], "p": 565}, {"t": "text", "c": ["— Димәк, син дә сусауның ни икәнен беләсең? — дип сорадым."], "p": 566}, {"t": "text", "c": ["Ләкин ул җавап бирмәде. Гади генә итеп:"], "p": 567}, {"t": "text", "c": ["— Су йөрәккә дә кирәк була... — диде.", "Мин аңламадым, ләкин кабатлап та сорамадым.", "Аны сораулар биреп аптыратырга ярамаганын белә идем."], "p": 568}, {"t": "text", "c": ["Ул арыды. Комга чүгәләде.", "Мин аның янына утырдым.", "Тынып калдык.", "Аннары ул:"], "p": 569}, {"t": "text", "c": ["— Йолдызлар бик матур, чөнки анда безгә күренми торган чәчәк бар... — диде.", "— Әйе... билгеле, — дидем мин, ай яктысы төшкән дулкынсыман комга карап."], "p": 570}, {"t": "text", "c": ["— Чүл дә матур... — дип өстәде Нәни принц."], "p": 571}, {"t": "text", "c": ["Бусы дөрес, чүл һәрвакыт ошый иде миңа.", "Ком тавы өстендә утырасың.", "Берни күренми."], "p": 572}, {"t": "text", "c": ["Берни ишетелми.", "Ә шулай да шушы тынлыкта нидер нур чәчеп балкый...", "— Чүлләрнең нилектән яхшы икәнен беләсеңме? — диде ул. — Чөнки анда чишмәләр яшеренгән... Шуңа күрә... Өнсез калдым...", "Кинәт, комның ни өчен нур сибеп торуын аңладым.", "Кайчандыр, кечкенә малай чакта, мин бер искереп беткән йортта яшәдем: анда хәзинә яшерелгән дип сөйлиләр иде.", "Билгеле, беркем дә тапмады аны, ә бәлки, эзләп караучы да булмагандыр."], "p": 573}, {"t": "text", "c": ["Ләкин, шул хәзинә аркасында, йорт сихерләнгән кебек иде, йөрәгендә ул ниндидер бер сер саклый иде сыман...", "— Әйе, — дидем мин. — Йортмы, йолдызмы, яисә чүлме — аларның иң гүзәл сыйфатлары күзгә күренми."], "p": 574}, {"t": "text", "c": ["— Төлке дустым фикере белән килешүеңә мин бик шатмын, — диде Нәни принц."], "p": 575}, {"t": "text", "c": ["Аннары ул йокыга талды. Мин аны кулларыма алып алга атладым.", "Бик дулкынланган идем.", "Кулымда уалырга торган хәзинә алып барган кебек булдым.", "Миңа Җир йөзендә моннан да нәфис әйбер юктыр кебек тоелды."], "p": 576}]}