{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XXV", "p": 576}, {"t": "text", "c": ["— Төлке дустым фикере белән килешүеңә мин бик шатмын, — диде Нәни принц. Аннары ул йокыга талды. Мин аны кулларыма алып алга атладым. Бик дулкынланган идем. Кулымда уалырга торган хәзинә алып барган кебек булдым. Миңа Җир йөзендә моннан да нәфис әйбер юктыр кебек тоелды. Ай яктысы төшкән аксыл маңгаена, йомылган керфекләренә, җил тараткан алтынсу чәчләренә карадым, һәм үз-үземә: болар бары тик аны каплап торган кабык, тышча гына, — дидем. — Иң кирәклесен гади күз белән күреп булмый. Аның ярымачык иреннәре елмаюдан калтыранып куйдылар, һәм мин: \"Йоклап ятучы бу Нәни принцның гүзәллеге — үз чәчәгенә тугрылыклы булуында, шушы тугрылык, хәтта йоклаган чакта да, аңардан нур сибеп тора...\" — дип уйладым.", "Мин Нәни принцның күзгә күренгәнгә караганда да нәфисрәк икәнен аңладым.", "Ялкынны сакларга кирәк, юкса, аны җил сүндерүе бар...", "Шулай бара-бара мин таң атканда кое янына килеп җиттем. — Кешеләр тизйөрешле поездларга утыралар, әмма үзләренең нәрсә эзләгәннәрен инде үзләре дә белмиләр, — диде Нәни принц.", "— Шуңа күрә алар, бер урында тик тора алмыйча, әле тегендә, әле монда ташланалар...", "Аннары болай дип өстәп куйды:"], "p": 579}, {"t": "text", "c": ["— Һәм барысы да юкка...", "Без тапкан кое Сахарадагы башка коеларга охшамаган иде.", "Гадәттә, мондагы кое — комны казып төшкән чокыр гына була.", "Ә монысы — чын авыл коесы иде.", "Тик, тирә-юньдә авыл булмаганга, мин моны бары тик төш кенәдер дип уйладым."], "p": 580}, {"t": "text", "c": ["— Бик сәер, — дидем мин Нәни принцка, — монда бар нәрсә: чыгыр да, чиләк тә, бау да әзерләп куелган...", "Ә ул көлә-көлә чыгырны әйләндерә башлады.", "Чыгыр, җил булмаганга күгәреп беткән флюгер кебек, шыгырдарга тотынды."], "p": 581}, {"t": "text", "c": ["— Ишетәсеңме? — диде Нәни принц. — Без коены уяттык, һәм ул җырлап җибәрде...", "Нәни принц арыр дип курка идем мин."], "p": 582}, {"t": "text", "c": ["Шуңа күрә: — Суны үзем алыйм, — дидем, — көчең җитмәс."], "p": 583}, {"t": "text", "c": ["Тулы чиләкне акрын гына күтәрдем дә ипләп кенә кое кырыендагы ташка куйдым.", "Колагымда әле һаман да шыгырдавык чыгырның җыры яңгырый, чиләктәге вак дулкыннарда кояш уйный."], "p": 584}, {"t": "text", "c": ["— Шушы суны эчеп карыйсым килә, — диде Нәни принц.", "— Эчәргә бир әле...", "Ниһаять, мин аның нәрсә эзләгәнен аңладым!"], "p": 585}, {"t": "text", "c": ["Чиләкне иреннәренә якын китердем.", "Ул, күзләрен йомып, йотлыгып эчте.", "Иң зур сый кебек иде бу аңа."], "p": 586}, {"t": "text", "c": ["Чөнки суы да гади су түгел бит.", "Ул, йолдызлар астында озак юл үтеп, чыгыр шыгырдавын ишетеп, минем кул көчен тоеп, дөньяга килде.", "Җан рәхәте иде ул. Бәләкәй чагымда, Яңа ел бәйрәмендә чыршыдагы шәм балкуы, төн уртасында уйнаган орган авазы, ягымлы елмаюлар йөрәгемә шундыйрак шатлык китерә иде."], "p": 587}, {"t": "text", "c": ["— Синең планетаңда, — диде Нәни принц, — кешеләр бер бакчада биш мең гөләп үстерәләр... ә эзләгән нәрсәләрен барыбер таба алмыйлар...", "— Таба алмыйлар, — дип килештем мин."], "p": 588}, {"t": "text", "c": ["Нәни принц тагын болай диде:"], "p": 590}, {"t": "text", "c": ["— Күзләр — сукыр. Йөрәк белән эзләргә кирәк."], "p": 591}, {"t": "text", "c": ["Мин дә су эчеп куйдым.", "Сулыш киңәеп китте.", "Таң атканда ком алтынсу төскә кереп, балга охшап калды.", "Бу да минем күңелемне күтәрде.", "Нигә дип сагышланырга әле?.."], "p": 592}, {"t": "text", "c": ["— Син сүзендә торырга тиешсең, — диде Нәни принц, йомшак кына итеп. Аннары яңадан яныма килеп утырды."], "p": 593}, {"t": "text", "c": ["— Нинди сүземдә?"], "p": 594}, {"t": "text", "c": ["— Исендәме, минем бәрәнгә борынчык ясарга вәгъдә иткән идең...", "Мин бит ул чәчәк өчен җаваплы."], "p": 595}, {"t": "text", "c": ["Кесәдән рәсемнәремне чыгардым.", "Нәни принц аларга карады да көлеп җибәрде:"], "p": 596}, {"t": "text", "c": ["— Синең баобабларың кәбестәгә охшаган...", "Ә мин үземнең баобабларым белән шундый горурлана идем!"], "p": 597}, {"t": "text", "c": ["— Ә төлкеңнең колаклары... мөгез кебек! Җитмәсә, нинди озын!"], "p": 598}, {"t": "text", "c": ["Ул тагын көлеп җибәрде."], "p": 599}, {"t": "text", "c": ["— Әйе, дустым. Мин беркайчан да рәсем ясый белмәдем. Эчке һәм тышкы ягыннан ясалган буар еланны әйтсәң генә инде."], "p": 600}, {"t": "text", "c": ["— Ярар, — дип тынычландырды ул мине. — Балалар болай да аңлар."], "p": 601}, {"t": "text", "c": ["Аннары мин бәрәнгә борынчык ясадым.", "Рәсемне Нәни принцка биргәч, йөрәгем кысылып куйды."], "p": 602}, {"t": "text", "c": ["— Син нидер ниятлисең, ахрысы, миңа әйтмисең генә...", "Әмма ул җавап бирмәде."], "p": 603}, {"t": "text", "c": ["— Беләсеңме, — диде ул, — сезнең янга, Җиргә, килеп чыгуыма, иртәгә бер ел тула...", "Ул беразга тынып калды. Аннары болай дип дәвам итте: — Мин шушы тирәгә егылып төшкән идем... Аның битенә кызыллык йөгерде."], "p": 605}, {"t": "text", "c": ["Нигәдер, күңелемә тагын авыр булып китте."], "p": 606}, {"t": "text", "c": ["Тик шулай да:"], "p": 607}, {"t": "text", "c": ["— Димәк, моннан бер атна элек, без танышкан иртәдә, кеше яшәгән җирдән мең миль ераклыкта, берьялгызың очраклы гына йөрмәгәнсең син.", "Теге вакытта үзең егылып төшкән җиргә кайтып барышың булган? — дидем."], "p": 608}, {"t": "text", "c": ["Нәни принц тагын да ныграк кызара төште."], "p": 609}, {"t": "text", "c": ["Ә мин кыяр-кыймас кына өстәп куйдым:"], "p": 610}, {"t": "text", "c": ["— Бәлки, монда төшүеңә бер ел тулгангадыр?"], "p": 611}, {"t": "text", "c": ["Ул тагын кызарды.", "Нәни принц минем бер соравыма да җавап бирмәде, ләкин кызару \"әйе\" дигәнне аңлата бит инде, шулаймы?"], "p": 612}]}