{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XXVI", "p": 614}, {"t": "text", "c": ["— Күңелем тыныч түгел, — дип башладым мин, авыр сулап."], "p": 614}, {"t": "text", "c": ["— Сиңа эшкә тотынырга вакыт.", "Машинаң янына бар.", "Мин сине монда көтәрмен.", "Иртәгә кич әйләнеп кил...", "Ләкин мин моңа карап тынычлана алмадым.", "Төлке искә төште.", "Үзеңне кулга ияләштерергә ирек бирсәң, соңыннан еларга да туры килә икән."], "p": 615}, {"t": "text", "c": ["Коедан ерак түгел борынгы таш дивар калдыклары бар иде.", "Икенче кичне, эшне тәмамлап шунда килгәч, Нәни принцның шул диварда аяк салындырып утырганын күрдем.", "Аннары аның тавышын ишеттем:"], "p": 617}, {"t": "text", "c": ["— Хәтерләмисеңмени? Бөтенләй монда түгел иде ул. Кемдер аңа җавап бирде бугай, чөнки Нәни принц:"], "p": 619}, {"t": "text", "c": ["— Әйе, нәкъ бер ел элек булды бу, көне көнгә туры килә, ләкин башка урында... — дип каршы килде.", "Мин җитезрәк атлый башладым.", "Ләкин беркемне күрә дә, бернәрсә ишетә дә алмадым.", "Ә шул арада Нәни принц яңадан кемгәдер җавап бирде:"], "p": 620}, {"t": "text", "c": ["— Әйе, билгеле.", "Комда минем эзләремне күрерсең.", "Аннары көтәрсең.", "Бүген төнлә шунда килермен."], "p": 621}, {"t": "text", "c": ["Диварга егерме метрлап калды, ә мин һаман берни дә күрмим."], "p": 622}, {"t": "text", "c": ["Азрак тын торгач, Нәни принц тагын сорап куйды:"], "p": 623}, {"t": "text", "c": ["— Ә синең агуың яхшымы?", "Озак газапланырга туры килмәсме миңа?"], "p": 624}, {"t": "text", "c": ["Мин туктап калдым, йөрәгем соң дәрәҗәгә җитеп кысылды, ләкин үзем һаман берни дә аңламый идем."], "p": 625}, {"t": "text", "c": ["— Хәзер кит, — диде Нәни принц. — Мин җиргә төшәм."], "p": 626}, {"t": "text", "c": ["Шуннан соң гына мин аска карадым һәм, үз-үземне белештерми, сикереп куйдым!", "Анда, башын Нәни принцка таба сузып, сары елан бөгәрләнеп ята иде. Чакканнан соң, ярты минутта үтерә торган елан иде бу.", "Кесәдәге револьверны капшый-капшый, мин аңа таба атылдым, ләкин елан, аяк тавышларын ишетеп, комөстендәге чишмә суыдай, юкка чыкты, аннары, ишетелер-ишетелмәс кенә зеңгелдәп, ташлар арасына кереп югалды."], "p": 627}, {"t": "text", "c": ["Мин нәкъ вакытында йөгереп килеп җиттем һәм Нәни принцны эләктереп алдым. Ул кардан да ныграк агарынган иде."], "p": 628}, {"t": "text", "c": ["— Нәрсә ниятләдең син, малай! — дип кычкырып җибәрдем мин. — Нигә дип еланнар белән сөйләшәсең?"], "p": 629}, {"t": "text", "c": ["Мин аның муенындагы алтынсу шарфын чиштем, чигәләрен чылаттым, эчәргә су бирдем. Ләкин башка бер нәрсә турында да сорарга кыймадым.", "Ул бик җитди итеп миңа карап куйды да муенымнан кочаклап алды."], "p": 630}, {"t": "text", "c": ["Аның йөрәге яраланган кошныкы кебек тибә иде.", "Ул миңа болай диде: — Машинаңны төзәтүеңә мин бик шатмын. Син хәзер өеңә кайта аласың...", "— Каян белдең?!"], "p": 632}, {"t": "text", "c": ["Һич көтмәгәндә машинамны төзәтә алуым турында мин аңа әйтергә җыена гына идем әле!"], "p": 633}, {"t": "text", "c": ["Ул җавап бирмәде, бары болай гына диде:"], "p": 634}, {"t": "text", "c": ["— Мин дә бүген өемә кайтам. Аннары сагышлы итеп өстәп куйды: — Ләкин бу бик күп тапкыр ераграк... һәм авыррак...", "Барысы да ничектер бик сәер иде.", "Мин аны сабый баланы кочаклагандай кысып кочакладым, ләкин ул барыбер миннән һаман ераклаша, төпсез тирәнлеккә төшеп бара һәм аны саклап калырга минем көчем җитми кебек иде...", "Ул уйчан карашын каядыр еракка төбәде."], "p": 637}, {"t": "text", "c": ["— Миндә синең бәрәнең калыр.", "Аннары бәрән өчен ясалган тартмаң. Аннары борынчык...", "Ул сагышлы гына елмаеп куйды."], "p": 638}, {"t": "text", "c": ["Мин бик озак көттем.", "Ул тынычлана башлаган кебек булды."], "p": 639}, {"t": "text", "c": ["— Син курыккансың, бала...", "Курыкмаслыкмы соң!", "Ул әкрен генә көлеп куйды:"], "p": 640}, {"t": "text", "c": ["— Бүген кич күп мәртәбә куркынычрак булыр миңа...", "Төзәтеп булмаслык бәла киләсен сизенеп, күңелем яңадан боз булды.", "Башка беркайчан да аның көлүен ишетә алмам микәнни?", "Бу көлү авазы минем өчен — чүлдәге чишмә кебек."], "p": 641}, {"t": "text", "c": ["— Балакай, минем тагын синең көлгәнеңне ишетәсем килә...", "Ләкин ул:"], "p": 642}, {"t": "text", "c": ["— Бүген төнлә бер ел тула.", "Йолдызым моннан нәкъ бер ел элек мин егылып төшкән турыда булачак, — диде.", "— Тыңла әле, балакай, болар барысы — елан да, йолдыз белән кавышу да — яман төш кенә бит, әйеме?"], "p": 643}, {"t": "text", "c": ["Ләкин ул җавап бирмәде."], "p": 644}, {"t": "text", "c": ["— Иң кирәклесе аның күзгә күренми... — диде."], "p": 645}, {"t": "text", "c": ["— Әйе, билгеле...", "— Чәчәк якында торган кебек.", "Ерак бер йолдызда үсүче чәчәкне яратсаң, төннәрен күккә карап тору шундый рәхәт. Бар йолдызлар да чәчәк ата. — Әйе, билгеле... — Су алгандагы кебек. Син миңа эчәргә биргәндә, ул су, чыгыр һәм бау аркасында, бер матур көй кебек иде. Исендәме? Бик тә яхшы иде..."], "p": 647}, {"t": "text", "c": ["— Әйе, билгеле...", "— Төннәрен син йолдызларга карарсың.", "Минем йолдызым бик кечкенә, сиңа күрсәтә алмыйм аны.", "Шулай яхшырак та.", "Синең өчен ул гади бер йолдыз гына булыр.", "Син йолдызлы күккә гашыйк булырсың.", "Йолдызлар синең дусларыңа әйләнер. Соңыннан мин сиңа бер әйбер бүләк итәрмен...", "Ул көлеп җибәрде."], "p": 648}, {"t": "text", "c": ["— Эх бала, бала! Шундый яратам мин синең көлүеңне!"], "p": 649}, {"t": "text", "c": ["— Минем бүләгем менә шул инде... Нәкъ теге кое суы кебек бу...", "— Ничек инде?"], "p": 650}, {"t": "text", "c": ["— Һәр кешенең — үз йолдызы.", "Сәяхәт итүчегә — алар юл күрсәтәләр. Ә башкалар өчен — кечкенә ялтыравыклар гына.", "Галимнәр өчен — алар чишелмәгән мәсьәлә."], "p": 652}, {"t": "text", "c": ["Эшлеклегә — алтын. Ләкин бу кешеләрнең барысы өчен дә — йолдызлар телсез.", "Ә синең йолдызларың бөтенләй башка төрле булыр...", "— Ничек инде?"], "p": 653}, {"t": "text", "c": ["— Төнлә син күккә карарсың, ә анда бит мин яши, мин көлә торган йолдыз бар. Сиңа бар йолдызлар да көлгән кебек тоелыр.", "Синең көлә белә торган йолдызларың булыр!"], "p": 654}, {"t": "text", "c": ["Ул үзе дә көлә башлады."], "p": 655}, {"t": "text", "c": ["— Ә берзаман, тынычлангач (кайчан да булса барыбер тынычланасың бит), минем белән танышуыңа шат булырсың.", "Син һәрвакыт минем дустым булып калырсың.", "Минем белән бергә көләсең килер.", "Кайчакта тәрәзәңне ачып җибәрерсең, сиңа күңелле булып китәр...", "Күккә карап көлүеңне күргәч, дусларың гаҗәпләнер. Ә син аларга: \"Әйе, әйе, йолдызларга карагач һәрвакыт көләм мин!\" — диярсең.", "Алар сине акылдан язган дип уйларлар.", "Менә ничек усал итеп шаяртырмын мин... Аннан ул тагын көлә башлады."], "p": 657}, {"t": "text", "c": ["— Әйтерсең лә, йолдызлар урынына мин сиңа көлә торган бер бәйләм шөлдер бүләк итәм... Ул тагын көләргә тотынды.", "Аннары кинәт җитдиләнде."], "p": 658}, {"t": "text", "c": ["— Беләсеңме... бүген төнлә... килмәсәң, яхшырак булыр."], "p": 659}, {"t": "text", "c": ["— Мин сине ялгыз калдырмыйм. — Син мине бик тә газаплана дип уйлыйсындыр. Шулай була инде ул. Килмә, кирәкми. — Мин сине ялгыз калдырмыйм."], "p": 662}, {"t": "text", "c": ["Аны ниндидер бер уй борчый иде. — Беләсеңме... эш миндә генә түгел... Әгәр ул сине чагып куйса... Еланнар усал бит. Кемне дә булса чагу алар өчен кызык кына. — Мин сине ялгыз калдырмыйм. Ул кинәт тынычланды:"], "p": 666}, {"t": "text", "c": ["— Дөрес, икебезгә дә агуы җитмәс аның...", "Төнлә мин аның китүен сизми калдым. Ул сиздерми генә чыгып киткән.", "Мин куып җиткәндә, ышанычлы, кызу адымнар белән бара иде."], "p": 667}, {"t": "text", "c": ["Ул бары: — Ә, синме бу... — диде дә кулымнан тотты.", "Ләкин аны барыбер нидер борчый иде."], "p": 669}, {"t": "text", "c": ["— Юкка минем белән барасың.", "Сиңа авыр булыр.", "Мин сиңа үлгән кебек тоелырмын, ләкин бу дөрес түгел... Мин дәшмәдем. — Беләсеңме... юлым бик ерак. Ә минем гәүдәм артык авыр. Үзем белән алып китә алмыйм аны."], "p": 671}, {"t": "text", "c": ["Мин дәшмәдем."], "p": 672}, {"t": "text", "c": ["— Ләкин бу — иске кабыгыңны салып ташлау белән бер.", "Күңелсезләнергә бер сәбәп тә юк монда... Мин дәшмәдем."], "p": 673}, {"t": "text", "c": ["Аның күңеле төште.", "Үз-үзен кулга алырга тырышып:"], "p": 674}, {"t": "text", "c": ["— Беләсеңме, бик шәп булачак.", "Мин дә йолдызларга карармын, һәммә йолдызлар да шыгырдавык чыгырлы иске кое кебек булыр.", "Аларның һәрберсе миңа эчәргә су бирер... — диде.", "Мин дәшмәдем."], "p": 675}, {"t": "text", "c": ["— Уйласаң, ничек кызык!", "— Синең — биш йөз миллион шөлдерең, ә минем биш йөз миллион чишмәм булыр.", "Шулчак ул тынып калды. Нәни принц елый иде.", "— Менә килеп тә җиттек.", "Үземә генә тагын бер адым атларга рөхсәт ит. Аннары ул куркып комга утырды."], "p": 678}]}