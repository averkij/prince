{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "XXVII", "p": 680}, {"t": "text", "c": ["— Беләсеңме... минем чәчәгем... мин аның өчен җаваплы.", "Ә ул шундый көчсез! Шундый беркатлы.", "Бар булганы — шул дүрт энәсе. Дөньяда үз-үзен саклардай башка бернәрсәсе дә юк бит аның.", "Аякларым хәлсезләнеп китте, мин дә аның янына утырдым.", "Ул: — Менә... шул гына... — диде.", "Бераз тын торды да аягына басты. Ул бары бер генә адым атлады.", "Мин кыймшана да алмадым."], "p": 680}, {"t": "text", "c": ["Аның аяклары янында сары яшен уты ялтырап киткәндәй булды. Нәни принц бер мизгелгә хәрәкәтсез калды, хәтта кычкырмады да.", "Аннары, агач ауган кебек, әкрен генә авып төште.", "Әкрен һәм тавышсыз гына егылды — ком тавышны үзенә йота бит."], "p": 681}, {"t": "text", "c": ["Менә инде алты ел үтте...", "Минем әле бер тапкыр да, беркемгә дә бу турыда сөйләгәнем юк иде. Әйләнеп кайткач, дусларым мине яңадан исән-сау күреп сөенделәр.", "Миңа бик авыр иде, шуңа күрә аларга: — Мин болай, арыдым гына... — дидем.", "Ә шулай да тора-бара мин тынычландым. Ләкин бөтенләй үк түгел... Тик шуны беләм: үз планетасына әйләнеп кайтты ул, чөнки иртән, кире килгәч, ком өстендә мин аның гәүдәсен тапмадым.", "Әллә ни авыр түгел иде бит ул. Ә төннәрен йолдызларны тыңларга яратам мин. Әйтерсең биш йөз миллион шөлдер...", "Шунысы гаҗәп. Бәрәнгә борынчык ясаганда, мин тезген турында бөтенләй онытканмын!"], "p": 684}, {"t": "text", "c": ["Нәни принц аны бәрәненә кидерә алмас инде.", "Шуңа күрә кайчагында үз-үземнән: аның планетасында ни хәлләр бар икән? — дип сорап куям.", "Әгәр бәрән чәчәкне ашый калса?"], "p": 685}, {"t": "text", "c": ["Кайвакытта болай дип уйлыйм: \"Юк, билгеле, юк!", "Нәни принц төнгә чәчәген пыяла капкач белән каплый, бәрәнен дә гел карап кына тора...\"", "Шул чагында — мин бәхетле, йолдызлар да әкрен генә көлә...", "Ә кайвакытта болай дип уйлыйм: \"Хәтерең чуалып киткән чаклар да була бит..."], "p": 686}, {"t": "text", "c": ["Андый чакта ниләр булмас!"], "p": 687}, {"t": "text", "c": ["Бәлки, ул бер кичне пыяла капкач турында онытыр, йә булмаса, бәрән төнлә шыпырт кына чыгып китәр...\"", "Бу вакыт йолдызлар да елый...", "Болар барысы да шул кадәр серле һәм акыл җитмәслек катлаулы.", "Сезгә — Нәни принцны минем кебек үк яраткан кешегә — бу нәрсә һич тә, һич тә барыбер түгелдер: кайдадыр, җиһанның билгесез бер почмагында, без беркайчан да күрмәгән ниндидер бәрәннең ниндидер чәчәкне ашавын белгәч, дөнья бөтенләй башка төскә керә бит."], "p": 688}, {"t": "text", "c": ["Күккә карагыз да үз-үзегездән: \"Ул чәчәк исәнме, әллә инде ул дөньяда юкмы? Бәлки, аны бәрән ашагандыр?\" — дип сорагыз. Шулчак сез бар нәрсәнең башка төскә кергәнен, үзгәргәнен күрерсез...", "Тик беркайчан да бер генә олы кеше дә моның никадәр мөһим эш икәнен аңлый алмас!"], "p": 689}, {"t": "text", "c": ["Минемчә, дөньяда бу иң матур һәм иң сагышлы урын.", "Чүлнең шушы почмагын мин алдагы биттә дә ясаган идем, сез яхшылабрак карасын өчен, менә тагын ясыйм.", "Нәни принц Җирнең шушы төшендә иң беренче тапкыр күренде, ә аннары юкка чыкты."], "p": 690}, {"t": "text", "c": ["Кайчан да булса Африкага, чүлгә барып чыксагыз, танырлык булсын өчен, игътибар белән карагыз.", "Әгәр шушы тирәдән узарга туры килсә, зинһар өчен, ашыкмагыз, бу йолдыз астында бераз туктап торыгыз!", "Әгәр яныгызга яңгыратып көлә торган һәм сорауларыгызга җавап бирми торган алтынсу чәчле малай килсә, сез инде, билгеле, аның кем икәнен аңларсыз.", "Ул чакта — зинһар өчен дим! — сагышымны таратырга ярдәм итегез. Миңа, ул кайтты, дип хәбәр бирегез..."], "p": 691}]}