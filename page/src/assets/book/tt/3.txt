{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "III", "p": 42}, {"t": "text", "c": ["— Минем өемдә бар нәрсә дә аз-маз гына...", "— Аңа күп кирәкми.", "Мин сиңа бик кечкенә бәрән бирәм."], "p": 42}, {"t": "text", "c": ["— Алай ук кечкенә түгел инде... — диде ул башын бер якка кыйшайтып карый-карый.", "— Карале, кара!", "Йокыга китте.", "Нәни принц белән мин шулай таныштым."], "p": 43}, {"t": "text", "c": ["Баштарак мин аның каян килгәнен аңлый алмадым.", "Нәни принц сорау артыннан сорауны яудырып кына тора, ә мин, берәр нәрсә белергә теләп, сүз катсам, ишетмәмешкә салыша.", "Ләкин очраклы гына әйтелгән сүзләрдән эшнең нәрсәдә икәнен тора-бара аңлый башладым.", "Беренче тапкыр самолетка күзе төшкәч (самолетны ясап маташмыйм, чөнки барыбер булдыра алмыйм), ул болай дип сорады:"], "p": 45}, {"t": "text", "c": ["— Бу ни?"], "p": 46}, {"t": "text", "c": ["— Бу \"ни\" түгел, самолет.", "Минем очкычым. Ул оча ала."], "p": 47}, {"t": "text", "c": ["Мин горурланып үземнең оча белүем турында сөйләргә тотындым. Шуннан соң ул гаҗәпләнеп:"], "p": 48}, {"t": "text", "c": ["— Ничек!", "Син күктән егылып төштеңмени? — дип кычкырып җибәрде."], "p": 49}, {"t": "text", "c": ["— Әйе, — дидем мин, тыйнак кына итеп."], "p": 50}, {"t": "text", "c": ["— Менә кызык!.."], "p": 51}, {"t": "text", "c": ["Нәни принц яңгыратып көлеп куйды. Бәлагә тарыган чагымда аның болай көлеп торуы ачуымны чыгарды.", "Аннан соң:"], "p": 52}, {"t": "text", "c": ["— Алайса, син дә күктән төшкәнсең?", "Ә кайсы планетадан? — дип сорады."], "p": 53}, {"t": "text", "c": ["Мин эчемнән генә: \"Сахарага килеп чыгуымның сере менә нәрсәдә икән!\" — дип уйлап куйдым һәм турыдан-туры:"], "p": 54}, {"t": "text", "c": ["— Димәк, син монда чит планетадан килгәнсең? — дип сорадым."], "p": 55}, {"t": "text", "c": ["Ләкин ул җавап бирмәде. Әкрен генә башын чайкады да, самолетны күзәтүен дәвам итеп:"], "p": 56}, {"t": "text", "c": ["— Моның белән әллә ни ерактан очып килә алмассың... — диде. Ул тагын уйга чумды.", "Аннары кесәсеннән мин ясаган бәрәнне алды да хыялый төс белән карап тора башлады. \"Башка планеталар\" турында читләтеп кенә әйтелгән сүзләрдән соң, күңелемдә нинди кызыксыну уты кабынуын күз алдына китерәсездер.", "Минем бу турыда тагын да күбрәк беләсем килде:"], "p": 58}, {"t": "text", "c": ["— Кайдан килдең соң син, бала?", "Өең кайда?", "Минем бәрәнне кая алып китмәкче буласың? — дип сорадым."], "p": 59}, {"t": "text", "c": ["Ул, сүзсез генә, бераз уйланып торды да:"], "p": 60}, {"t": "text", "c": ["— Миңа тартма биреп, бик яхшы иттең син, төннәрен бәрән шунда йоклар, — диде."], "p": 61}, {"t": "text", "c": ["— Билгеле.", "Акыллы булсаң, көндезләрен бәйләп куяр өчен бау да, казык та бирермен."], "p": 63}, {"t": "text", "c": ["Нәни принцның йөзе караңгыланып китте:"], "p": 64}, {"t": "text", "c": ["— Бәйләп куярга?", "Ә ни өчен?"], "p": 65}, {"t": "text", "c": ["— Бәйләп куймасаң, ул әллә кайларга китеп барыр да адашыр."], "p": 66}, {"t": "text", "c": ["Минем дустым тагын яңгыратып көлеп куйды:"], "p": 67}, {"t": "text", "c": ["— Кая китсен ди ул?"], "p": 68}, {"t": "text", "c": ["— Кая булмас?", "Туп-турыга, аягы кая атласа — шунда."], "p": 69}, {"t": "text", "c": ["Аннары Нәни принц җитди итеп:"], "p": 70}]}