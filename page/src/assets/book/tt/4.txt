{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "IV", "p": 73}, {"t": "text", "c": ["— Гел турыга гына барсаң, ерак китә алмассың... — дип өстәде."], "p": 73}, {"t": "text", "c": ["Шулай итеп, мин тагын бер зур ачыш ясадым: ул яшәгән планета бары йорт зурлыгында гына икән."], "p": 74}, {"t": "text", "c": ["Хәер, мин моңа артык гаҗәпләнмәдем дә.", "Чөнки Җир, Юпитер, Марс, Венера кебек зур планеталардан башка тагын йөзләгән бик кечкенә, хәтта телескоп аша да көчкә-көчкә генә күренә торган күк җисемнәре булуын белә идем.", "Мондый планетаны ачканнан соң, астроном аңа исем түгел, ә номер гына бирә.", "Мәсәлән: астероид 3251."], "p": 75}, {"t": "text", "c": ["Нәни принц \"астероид В-612\" планетасыннан очып килгән дип уйларга минем җитди дәлилләрем бар.", "Бу астероид телескопта бары тик бер тапкыр, 1909 елда гына күренеп китә. Аны төрек астрономы күрә."], "p": 76}, {"t": "text", "c": ["Астроном үзенең искитәрлек ачышы турында астрономнарның Халыкара конгрессында чыгыш ясый.", "Ләкин аның сүзләренә берәү дә ышанмый, чөнки ул конгресска милли киемнән килгән була.", "Менә шундый халык инде бу зурлар!"], "p": 77}, {"t": "text", "c": ["В-612 астероидының бәхетенә, төрек солтаны, үлем җәзасы белән куркытып, илдәге бар кешене европача киенеп йөрергә мәҗбүр итә.", "1920 елда теге астроном үзенең ачышы турында тагын бер мәртәбә чыгыш ясый.", "Бу юлы инде ул иң соңгы мода белән киенеп килгән була — һәм барысы да аның ачышын хуплап чыгалар."], "p": 78}, {"t": "text", "c": ["В-612 астероиды тарихын тәфсилләп сөйләвем, хәтта номерын да әйтүем, һаман шул зурлар өчен инде.", "Алар саннарны бик тә яраталар бит.", "Әгәр дә берәр яңа дустың турында сөйли башласаң, алар иң кирәклесе турында белешмәсләр.", "Зурлар бервакытта да: \"Аның тавышы нинди?", "Нинди уеннар ярата?", "Күбәләкләр тотамы ул?\" — дип сорамаслар.", "Ә бәлки: \"Аңа ничә яшь?"], "p": 79}, {"t": "text", "c": ["Туганнары ничәү?", "Авырлыгы ни чама?", "Әтисенең эш хакы күпме?\" — дип төпченерләр.", "Шуннан соң инде алар бу кеше турында барын да белдек дип уйлыйлар.", "Әгәр дә зурларга: \"Мин бик матур йорт күрдем. Аның кирпечләре алсу төстә, тәрәзәләрендә яран гөл, түбәсендә күгәрченнәр\", — дисәң, алар бу йортны һич тә күз алдына китерә алмаслар иде.", "\"Йөз мең франк торырлык йорт күрдем\", — дисәң, алар шунда ук: \"Менә бу йорт, ичмасам!\" — дип сокланырлар иде.", "Мәсәлән, зурларга: \"Менә сезгә Нәни принцның чыннан да дөньяда булуы турында дәлилләр: бу гаҗәеп малай көлә белә, аның үз планетасында бәрән булдырасы килә.", "Бәрән табу турында уйлаган кеше, һичшиксез, дөньяда яшәгән булырга тиеш бит инде\", — дип әйтсәң, алар бары тик җилкәләрен генә җыерырлар һәм сиңа сәер караш ташларлар иде.", "Әгәр дә инде: \"Ул астероид В-612 дип аталган планетадан килде\", — дисәң, алар шунда ук сиңа ышанырлар һәм башка сораулар биреп аптыратмаслар."], "p": 80}, {"t": "text", "c": ["Зурлар шундый сәер халык инде алар.", "Тик шулай да зурларга каты бәрелергә ярамый.", "Балалар аларга карата бик мәрхәмәтле булырга тиеш."], "p": 81}, {"t": "text", "c": ["Ләкин без, тормышның нәрсә икәнен аңлый торган кешеләр, саннарга һәм номерларга көлеп кенә карыйбыз."], "p": 82}, {"t": "text", "c": ["Мин бик теләп бу повестьны тылсымлы әкияткә охшатып язар идем.", "Менә болай итеп башлар идем мин:"], "p": 83}, {"t": "text", "c": ["\"Борын-борын заманда булган ди бер Нәни принц.", "Ул үз гәүдәсеннән аз гына зуррак планетада яшәгән, бу принцның кем беләкдер бик тә дуслашасы килгән...\"", "Тормышны аңлаган кешеләр моның чып-чын икәнен шунда ук күрерләр иде. Чөнки мин бу китабымны кызык өчен генә укуларын һич тә теләмим.", "Нәни дустымны искә төшерүгә, йөрәгем авыртып кысылып куя. Аның турында сөйләү бик авыр миңа.", "Бәрәнен алып, мине ташлап китүенә менә алты ел узды инде.", "Мин сезгә аның турында күңелемдә онытылмаслык истәлек калсын өчен сөйлим.", "Дусларны оныту — бик күңелсез хәл бит.", "Бар кешенең дә дусты булмый.", "Саннардан башка берни белән дә кызыксынмый торган кешеләргә охшап калудан куркам мин."], "p": 85}, {"t": "text", "c": ["Менә шуңа күрә дә бер тартма буяу белән төсле карандашлар алып куйдым.", "Шушы яшькә җиткәч, бөтен гомере буена еланны эчке һәм тышкы яктан ясаудан башка эш кырмаган кешегә — әле анысы да алты яшьтә бит! — рәсем ясарга тотыну җиңел нәрсә түгел.", "Билгеле, мин булдыра алган кадәр охшатыбрак ясарга тырышырмын.", "Ләкин бу эшне ерып чыгуыма ышанмыйм.", "Рәсемнең берсе яхшы гына килеп чыкса, икенчесе тамчы да охшамый.", "Буй ягыннан да шулай: мәсәлән, бер рәсемдә — принц артык озын, ә икенчесендә артык бәләкәй булды.", "Аннан соң киеменең нинди төстә булуы да онытылган.", "Мин аны тегеләй дә, болай да ясарга тырышып карадым.", "Ялгышларым күп булыр, билгеле.", "Гаепкә алмассыз инде.", "Дустым бит миңа бер нәрсәне дә аңлатып тормый иде.", "Бәлки, ул мине дә үзе кебек үк, дип уйлагандыр.", "Тик, кызганыч, тартма эчендәге бәрәнне күрә алмыйм мин.", "Бәлки, мин бераз олыларга охшаганмындыр.", "Ахрысы, картаям бугай."], "p": 86}]}