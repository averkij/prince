{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "V", "p": 87}, {"t": "text", "c": ["һәр көнне мин аның планетасы турында нинди дә булса яңалык ишетә идем.", "Сүз уңаенда ул ничек итеп планетасыннан китүе, сәяхәт итеп йөрүе турында әйтеп куйгалый иде.", "Өченче көнне мин баобаблар фаҗигасе турында белдем."], "p": 88}, {"t": "text", "c": ["Моңа да бәрән сәбәпче булды.", "Нәни принц нәрсәгәдер борчыла башлады бугай, ул:"], "p": 89}, {"t": "text", "c": ["— Әйт әле, бәрәннәр чыннан да куак ашыймы? — дип сорады."], "p": 90}, {"t": "text", "c": ["— Әйе."], "p": 91}, {"t": "text", "c": ["— Менә монысы әйбәт!"], "p": 92}, {"t": "text", "c": ["Тик мин бәрәннәрнең куак ашавы ни өчен болай әһәмиятле булуын аңламадым.", "Ләкин Нәни принц:"], "p": 93}, {"t": "text", "c": ["— Димәк, алар баобабларны да ашыйлар? — дип өстәде."], "p": 94}, {"t": "text", "c": ["Мин аңа баобабларның куак түгел, ә чиркәү манарасы биеклегендәге агач булуын, хәтта көтүе белән филләр килсә дә, бер баобабны да ашап бетерә алмауларын әйттем."], "p": 95}, {"t": "text", "c": ["Филләр турында ишеткәч, Нәни принц елмаеп куйды:"], "p": 96}, {"t": "text", "c": ["— Аларны берсе өстенә берсен бастырып куярга туры килер иде...", "Ә аннан соң, сүзен дәвам итеп:"], "p": 97}, {"t": "text", "c": ["— Яңа шытып чыккан баобаблар бик кечкенә була бит, — диде."], "p": 98}, {"t": "text", "c": ["— Монысы дөрес.", "Тик ни өчен синең бәрәнең баобаб ашарга тиеш соң әле?"], "p": 99}, {"t": "text", "c": ["— Нишләп инде ашамаска! — дип кычкырып җибәрде ул. Әйтерсең сүз гап-гади нәрсә турында бара иде."], "p": 100}, {"t": "text", "c": ["Эшнең нәрсәдә икәнен белгәнче, миңа байтак баш ватарга туры килде."], "p": 101}, {"t": "text", "c": ["Нәни принцның планетасында, нәкъ башка планеталардагы кебек үк, файдалы үләннәр һәм чүп үләннәре үсә.", "Димәк, анда яхшы, файдалы үләннәрнең яхшы орлыклары һәм зыянлы чүп үләннәренең начар орлыклары бар.", "Ә орлыклар күзгә күренми бит. Уянып, якты дөньяга чыгарга уйлаганчы, алар тирән җир астында йоклап яталар.", "Тишелеп чыккач, үренте тураеп кояшка таба сузыла. Башта ул бик зәгыйфь, матур булып күренә.", "Әгәр дә ул булачак торма, яисә гөләп куагы икән — үсә бирсен.", "Әгәр дә инде берәр чүп үләне булса — тамыры белән йолкып ташларга кирәк.", "Нәни принц планетасында коточкыч явыз орлыклар бар... Баобаб орлыклары алар."], "p": 102}, {"t": "text", "c": ["Планета туфрагы шул орлыклар белән тулган.", "Әгәр баобаб үрентеләрен вакытында танып йолкымасаң — соңыннан аннан котылырмын димә.", "Ул бөтен планетаны басып китәчәк.", "Баобаб тамырлары планетаны үтәли тишеп чыгачак.", "Әгәр дә планета бик кечкенә, ә баобаблар бик күп булса, алар аны кисәкләргә ватып бетерәчәк."], "p": 103}, {"t": "text", "c": ["— Шундый бер кагыйдә бар, — диде миңа соңрак Нәни принц.", "— Иртән торып юынгач, үзеңне тәртипкә китергәч — шунда ук планетаңны да тәртипкә китер.", "Баобаб белән гөләп үсентеләре башта бер-берсенә охшап тора. Аларны аерып була башлагач ук, вакытны сузмыйча, баобабларны утарга кирәк.", "Бик күңелле эш түгел ул түгелен, әмма аның әллә ни авырлыгы юк."], "p": 104}, {"t": "text", "c": ["Безнең балалар да яхшырак аңласын өчен, бу рәсемне ул миңа тырышыбрак ясарга киңәш итте."], "p": 105}, {"t": "text", "c": ["— Әгәр дә аларга кайчан да булса сәяхәт итәргә туры килсә, моның кирәге чыгачак, — диде ул. — Башка эшләр көтеп тә торыр, зыян юк.", "Ә менә баобабларга ирек куйсаң, бәхетсезлек киләсен көт тә тор.", "Мин бер ялкау яшәгән планетаны беләм.", "Ул өч куакны вакытында утамаган булган...", "Нәни принц барысын да җентекләп сөйләде, ә мин ул планетаның сурәтен ясадым.", "Кешеләргә акыл өйрәтергә бер дә яратмыйм мин. Ләкин бик күпләр баобабның никадәр зыян китерүен белеп бетерми. Чөнки астероидка барып эләккән һәр кешегә бик зур куркыныч яный. Шуңа күрә бу юлы миңа гадәти тыйнаклыкны онытып торырга туры килә. \"Балалар, баобаблардан сакланыгыз!\" — дим мин. Дусларымны инде күптәннән сагалаган куркынычтан аралап каласым килә.", "Кайчандыр мин үзем шикләнмәгән кебек, алар да бу хәвеф турында белмиләр, шикләнмиләр бит.", "Менә ни өчен әлеге рәсемне бик тырышып ясадым. Әмма моңа киткән вакытымны һич тә кызганмыйм.", "Бәлки, сез: \"Ә ни өчен бу китапта тагын шушындый әйбәт рәсемнәр юк?\" — дип сорарсыз.", "Җавап бик гади: мин бик нык тырыштым, ләкин, барыбер, берни барып чыкмады.", "Ә баобаблар рәсемен ясаганда, бу эшнең кичектергесез һәм бик кирәкле икәнлеген тою миңа илһам бирде."], "p": 106}]}