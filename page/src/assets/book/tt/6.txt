{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "VI", "p": 105}, {"t": "text", "c": ["Безнең балалар да яхшырак аңласын өчен, бу рәсемне ул миңа тырышыбрак ясарга киңәш итте."], "p": 105}, {"t": "text", "c": ["— Әгәр дә аларга кайчан да булса сәяхәт итәргә туры килсә, моның кирәге чыгачак, — диде ул. — Башка эшләр көтеп тә торыр, зыян юк.", "Ә менә баобабларга ирек куйсаң, бәхетсезлек киләсен көт тә тор.", "Мин бер ялкау яшәгән планетаны беләм.", "Ул өч куакны вакытында утамаган булган...", "Нәни принц барысын да җентекләп сөйләде, ә мин ул планетаның сурәтен ясадым.", "Кешеләргә акыл өйрәтергә бер дә яратмыйм мин. Ләкин бик күпләр баобабның никадәр зыян китерүен белеп бетерми. Чөнки астероидка барып эләккән һәр кешегә бик зур куркыныч яный. Шуңа күрә бу юлы миңа гадәти тыйнаклыкны онытып торырга туры килә. \"Балалар, баобаблардан сакланыгыз!\" — дим мин.", "Дусларымны инде күптәннән сагалаган куркынычтан аралап каласым килә. Кайчандыр мин үзем шикләнмәгән кебек, алар да бу хәвеф турында белмиләр, шикләнмиләр бит.", "Менә ни өчен әлеге рәсемне бик тырышып ясадым. Әмма моңа киткән вакытымны һич тә кызганмыйм.", "Бәлки, сез: \"Ә ни өчен бу китапта тагын шушындый әйбәт рәсемнәр юк?\" — дип сорарсыз.", "Җавап бик гади: мин бик нык тырыштым, ләкин, барыбер, берни барып чыкмады.", "Ә баобаблар рәсемен ясаганда, бу эшнең кичектергесез һәм бик кирәкле икәнлеген тою миңа илһам бирде."], "p": 106}, {"t": "text", "c": ["Нәни принц! Мин әкренләп синең тормышыңның ни дәрәҗәдә сагышлы һәм бертөрле булганын аңладым.", "Синең бердәнбер юанычың кояш баеганын карау булган.", "Бу турыда мин дүртенче көнне иртән белдем. Син:"], "p": 108}, {"t": "text", "c": ["— Мин кояш батканын карарга яратам.", "Әйдә, кояш батканны карап торабыз, — дидең."], "p": 109}, {"t": "text", "c": ["— Аны көтәргә кирәк бит."], "p": 110}, {"t": "text", "c": ["— Нәрсәне көтәргә?"], "p": 111}, {"t": "text", "c": ["— Кояш батканын."], "p": 112}, {"t": "text", "c": ["Башта син бик гаҗәпләндең, аннары көлеп куйдың:"], "p": 113}, {"t": "text", "c": ["— Мин әле үземне һаман өемдә дип хис итәм бит."], "p": 114}, {"t": "text", "c": ["Чыннан да, Америкада төш вакыты булганда, Франциядә кояш баеганын барысы да белә."], "p": 115}]}