{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "VII", "p": 118}, {"t": "text", "c": ["Әгәр дә бер минут эчендә Франциягә күчеп булса, без шәфәкъне күрә алыр идек.", "Кызганычка каршы, Франция моннан бик-бик ерак шул.", "Ә үз планетаңда сиңа урындыкны берничә адымга күчереп кую да җиткән. Кайчан теләсәң, шунда шәфәкъне күрә алгансың..", "— Берсендә мин кояш батканын кырык өч тапкыр күрдем... Бераз торгач, син тагын өстәп куйдың: — Беләсеңме... бик моңсу булган чакларда кояш баешына карау шундый рәхәт...", "— Димәк, шәфәкъне кырык өч тапкыр күргән көнне сиңа бик ямансу булган?"], "p": 118}, {"t": "text", "c": ["Ләкин Нәни принц җавап бирмәде."], "p": 119}, {"t": "text", "c": ["Бишенче көнне, һаман да шул бәрән аркасында, Нәни принцның тагын бер серен ачтым.", "Озак вакыт уйланып йөреп, бер катгый фикергә килгән кешедәй, ул кинәт кенә сорап куйды:"], "p": 121}, {"t": "text", "c": ["— Куак ашагач, ул бәрән чәчәкләрне дә ашый торгандыр инде?"], "p": 122}, {"t": "text", "c": ["— Нәрсә эләксә, шуны ашый ул."], "p": 123}, {"t": "text", "c": ["— Чәнечкеле чәчәкләрне дәме?"], "p": 124}, {"t": "text", "c": ["— Әйе, аларны да."], "p": 125}, {"t": "text", "c": ["— Алай булгач, чәнечкеләр нигә кирәк соң? Бу турыда мин белми идем.", "Вакытым да бик тар — моторны тизрәк төзәтергә кирәк."], "p": 127}, {"t": "text", "c": ["Хәлем авырлашканнан-авырлаша бара, су да бетеп килә. Мин инде үземнең язмышым өчен борчыла башлаган идем."], "p": 128}, {"t": "text", "c": ["— Чәнечкеләр нигә кирәк?"], "p": 129}, {"t": "text", "c": ["Нәни принц нинди дә булса сорау бирсә, җавап алмый торып тынычланмый иде.", "Мотор эчендәге киребеткән бер болт чыгырымнан чыгарды, шунлыктан, уйлап-нитеп тормыйча:"], "p": 130}, {"t": "text", "c": ["— Чәнечкеләрнең бернигә дә кирәге юк, чәчәкләр аларны ачулары килгәнгә генә үстерәләр, — дидем."], "p": 131}, {"t": "text", "c": ["— Менә ничек!"], "p": 132}, {"t": "text", "c": ["Бераз тын торганнан соң, ул ярыйсы ук ачулы тавыш белән болай диде:"], "p": 133}, {"t": "text", "c": ["— Ышанмыйм мин сиңа!", "Чәчәкләр алар көчсез һәм саф күңелле.", "Ләкин аларның батыр булып күренәселәре килә. Чәнечке белән барысын да куркытабыз дип уйлыйлар алар...", "Мин дәшмәдем.", "\"Әгәр бу болт хәзер дә бирешмәсә, мин аны чүкеч белән бәреп сындырачакмын\", — дип уйладым.", "Нәни принц уйларымны тагын бүлде:"], "p": 134}, {"t": "text", "c": ["— Ә син чәчәкләр турында...", "— Юк ла!", "Берни дә уйламыйм мин!", "Телемә ни килсә, шуны әйттем.", "Күрәсең бит, минем аннан җитдирәк эшем бар."], "p": 135}, {"t": "text", "c": ["Ул гаҗәпләнеп миңа карады."], "p": 136}, {"t": "text", "c": ["— Җитди эш?!"], "p": 137}, {"t": "text", "c": ["Ул, күзен алмыйча, миңа карап торуында булды. Кулына чүкеч тоткан, өс-башы майга баткан кешенең әллә нинди иләмсез болтлар белән маташуына шаккаткандай:"], "p": 138}, {"t": "text", "c": ["— Син зурлар кебек сөйлисең! — диде."], "p": 139}, {"t": "text", "c": ["Мин уңайсызланып киттем.", "Ә ул сүзен дәвам итте:"], "p": 140}, {"t": "text", "c": ["— Бар нәрсәне бутыйсың син... берни дә аңламыйсың! Әйе, аның бик нык ачуы чыккан иде. Принц башын чөеп җибәрде, алтынсу чәчләре җилгә таралып китте."], "p": 142}, {"t": "text", "c": ["— Мин шундый планета беләм.", "Анда кызыл йөзле бер кеше яши.", "Ул гомере буена бер тапкыр да чәчәк иснәмәгән.-Бер тапкыр да йолдызга карамаган.", "Бервакытта да, беркемне дә яратмаган. Беркайчан берни дә эшләмәгән. Аның бердәнбер шөгыле — саннар кушу. Иртәдән кичкә кадәр ул нәкъ синең шикелле һаман бер үк сүзне кабатлый: \"Мин җитди кеше!", "Мин җитди кеше!\" Горурланудан шардай кабара.", "Ә чынында исә, кеше түгел, гөмбә ул!"], "p": 144}, {"t": "text", "c": ["- Нәрсә?"], "p": 145}, {"t": "text", "c": ["— Гөмбә!"], "p": 146}, {"t": "text", "c": ["Нәни принц ачуыннан агарынып китте."], "p": 147}, {"t": "text", "c": ["— Инде миллион еллар буе чәчәкләрнең чәнечкесе үсә һәм, шуңа да карамыйча, миллион еллар буе бәрәннәр аларны ашап килә.", "Ә чәчәкләр бернинди файдасы булмаган бу чәнечкеләрне тырыша-тырыша үстерүләрен дәвам итә. Моны аңлау — җитди нәрсә түгелмени?", "Бәрәннәр белән чәчәкләрнең сугышып яшәве шулай кечкенә нәрсәмени?", "Теге капкорсак әфәнденең арифметикасыннан җитдирәк һәм әһәмиятлерәк эш түгелмени бу?", "Әгәр дә мин үз планетамда үсүче бердәнбер чәчәктән башканы белмәсәм, ә кечкенә бәрән беркөнне, нәрсә эшләгәнен дә аңламастан, бу чәчәкне ашаса? Синеңчә, бу мөһим түгелме? Аның йөзе кызарып чыкты. Аннары ул тагын сүзен дәвам итте:"], "p": 149}]}