{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "VIII", "p": 153}, {"t": "text", "c": ["Озакламый мин бу чәчәк турында күбрәк белдем.", "Нәни принц планетасында һәрвакыт бик гади, әллә ни күзгә бәрелеп тормаган чәчәкләр үскән. Таҗ яфраклары да аз икән. Шуңа күрә алар, күп урын алмыйча һәм беркемгә дә комачауламыйча, тыныч кына үсеп утыралар, ди.", "Бу чәчәкләр иртәләрен ачылалар, ә кич җитүгә сулалар икән.", "Ә монысы кайдандыр, ничектер килеп эләккән орлыктан тишелеп чыккан. Башка бер үсентегә дә охшамаган бу шытымнан Нәни принц көннәр буе күзен ала алмый икән.", "Бәлки, ул баобабның яңа төредер?", "Ләкин күп тә узмый, шытым, үсүдән туктап, чәчәккә бөреләнә.", "Нәни принцның әле беркайчан да бу кадәр зур бөре күргәне булмый. Ул, могҗиза көткәндәй, тынып кала.", "Ә билгесез кунак, үзенең яшел өенә яшеренгән килеш, һаман ыспайлана, бизәнә.", "Ул башта тырышып-тырышып буяулар сайлый.", "Аннары ашыкмый гына бер-бер артлы таҗ яфракчыкларын иңенә салып карый."], "p": 154}, {"t": "text", "c": ["Чәче-башы тузган ниндидер бер мәк чәчәгенә охшарга теләми ул. Бик тә, бик тә чибәр булып күренәсе килә аның.", "Әйе, әйе, гаҗәеп кыланчык була ул!", "Көн артыннан көн үтә, чәчәк һаман бизәнә бирә.", "Ә беркөнне, кояш чыгып килгән вакытта, чәчәк таҗлары ачыла."], "p": 155}, {"t": "text", "c": ["Бу мизгелне көтеп күпме көч түккән чибәркәй, иснәп куйганнан соң, болай ди:"], "p": 156}, {"t": "text", "c": ["— Уф, көчкә уяндым...", "Гафу итегез...", "Үземне тәртипкә китерергә дә өлгермәдем...", "Нәни принцның шатлыгы эченә сыймый:"], "p": 157}, {"t": "text", "c": ["— Сез нинди гүзәл! — ди ул."], "p": 158}, {"t": "text", "c": ["— Чыннан дамы? — дигән җавап ишетә Нәни принц.", "— Шуны да онытмагыз, мин бит кояш белән бергә тудым."], "p": 159}, {"t": "text", "c": ["Нәни принц бу гаҗәеп кунакның бигүк тыйнак түгеллеген аңлый, билгеле. Ләкин холкы нинди генә булса да, ул искиткеч матур! Бераздан чәчәк тагын телгә килә:"], "p": 161}, {"t": "text", "c": ["— Тамак ялгарга вакыт бугай инде. Сез миңа ярдәм итмәссезме икән?..", "Нәни принц уңайсызланып китә, аннары чишмә суы алып килеп чәчәккә сибә."], "p": 162}, {"t": "text", "c": ["Бу сылукай горур һәм үпкәчел булып чыга.", "Нәни принцны тилмертеп бетерә ул. Аның дүрт энәсе була."], "p": 163}, {"t": "text", "c": ["— Әйдә, юлбарыслар килә бирсен. Мин аларның тырнакларыннан курыкмыйм, — дип әйтеп куя ул бервакыт."], "p": 164}, {"t": "text", "c": ["— Минем планетамда юлбарыслар яшәми, — дип каршы төшә Нәни принц. — Аннары, юлбарыслар үлән ашамый."], "p": 165}, {"t": "text", "c": ["— Мин үлән түгел, — ди чәчәк, үпкәләп."], "p": 166}, {"t": "text", "c": ["— Гафу итегез...", "— Юлбарыслар куркыныч түгел, ләкин мин бик тә җилдән куркам.", "Чаршавыгыз юкмы сезнең?"], "p": 167}, {"t": "text", "c": ["\"Үзе үсемлек, ә үзе җилдән курка... бик сәер... — дип уйлый Нәни принц.", "— Нинди авыр холыклы бу чәчәк\"..."], "p": 168}, {"t": "text", "c": ["— Кич җиткәч, мине берәр нәрсә белән капларсыз.", "Сезнең монда бик суык.", "Планетагыз бигрәк шыксыз.", "Менә мин яшәгән җирдә...", "Чәчәк сүзен әйтеп бетерми.", "Монда килгәндә орлык кына иде бит әле ул. Башка дөньялар турында каян белсен ди инде...", "Нигә дип шулай алдашырга!", "Сылукайның үзенә дә уңайсыз булып китә, ахрысы. Ул, Нәни принцны оялтырга уйлап, бер-ике тапкыр йөткергәләп куя да:"], "p": 169}, {"t": "text", "c": ["— Чаршау кайда соң? — дип сорый."], "p": 170}, {"t": "text", "c": ["— Мин... алып килергә уйлаган идем дә... сезнең сүзне тыңлап бетермичә китә алмадым."], "p": 171}, {"t": "text", "c": ["Шулчак чәчәк, әйдә бераз кызгансын, тилмерсен әле дип, ныграк йөткерә башлый."], "p": 172}, {"t": "text", "c": ["Бу гүзәл чәчәкнең һәр сүзен тыңларга әзер торса да, озакламый Нәни принцның күңелендә икеләнү тойгылары уяна.", "Юк кына сүзләр дә аның җанын рәнҗетә. Тиздән ул үзен бик бәхетсез итеп сизә башлый."], "p": 173}, {"t": "text", "c": ["— Аның сүзләрен юкка тыңлаганмын мин, — диде ул миңа бервакыт. — Беркайчан да чәчәкләр сөйләгән сүзгә игътибар итәргә ярамый икән.", "Чәчәкләргә карап сокланырга, аларның хуш исләрен иснәргә генә кирәк икән.", "Минем чәчәгем бөтен планетага хуш ис таратты, ә мин шуңа шатлана да белмәдем. Ә ул юлбарыс тырнаклары турында сөйләшүләр... Алар минем күңелне йомшартырга тиеш иделәр, ә минем, киресенчә, ачуым чыкты...", "Аннары ул тагын болай диде:"], "p": 174}, {"t": "text", "c": ["— Ул чакта мин берни дә аңламаганмын!", "Сүзгә түгел, эшкә карап фикер йөртергә кирәк булган.", "Ул миңа үзенең хуш исен бүләк итте, тормышымны бизәде.", "Качарга кирәкми иде миңа!", "Аның гөнаһсыз хәйләләре бары назлану икәнен аңламаганмын.", "Чәчәкләргә эзлеклелек җитми шул!", "Бик яшь идем әле мин, яратуның нәрсә икәнен белми идем."], "p": 175}]}