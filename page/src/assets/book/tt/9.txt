{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Нәни Принц", "p": 1}], "body": [{"t": "h2", "c": "IX", "p": 174}, {"t": "text", "c": ["— Аның сүзләрен юкка тыңлаганмын мин, — диде ул миңа бервакыт. — Беркайчан да чәчәкләр сөйләгән сүзгә игътибар итәргә ярамый икән.", "Чәчәкләргә карап сокланырга, аларның хуш исләрен иснәргә генә кирәк икән.", "Минем чәчәгем бөтен планетага хуш ис таратты, ә мин шуңа шатлана да белмәдем. Ә ул юлбарыс тырнаклары турында сөйләшүләр... Алар минем күңелне йомшартырга тиеш иделәр, ә минем, киресенчә, ачуым чыкты...", "Аннары ул тагын болай диде:"], "p": 174}, {"t": "text", "c": ["— Ул чакта мин берни дә аңламаганмын!", "Сүзгә түгел, эшкә карап фикер йөртергә кирәк булган.", "Ул миңа үзенең хуш исен бүләк итте, тормышымны бизәде.", "Качарга кирәкми иде миңа!", "Аның гөнаһсыз хәйләләре бары назлану икәнен аңламаганмын.", "Чәчәкләргә эзлеклелек җитми шул!", "Бик яшь идем әле мин, яратуның нәрсә икәнен белми идем. Минем аңлавымча, Нәни принц киек казлар белән бергә сәяхәт итәргә җыенган булса кирәк.", "Соңгы көнне ул үз планетасын тагын да тырышыбрак җыештырган.", "Янар вулканнарны җентекләп чистарткан.", "Аның ике янар вулканы булган.", "Иртәләрен анда аш җылыту бик тә уңайлы, ди.", "Шуның өстенә, планетада тагын бер сүнгән вулкан бар икән.", "Дөньяда нинди хәлләр булмас дип, Нәни принц сүнгән вулканны да чистарткан.", "Яхшылап чистарткач, вулканнар әкрен һәм тыныч кына яна башлыйлар икән.", "Вулкан ату — мич торбасындагы корымга ут кабып, янгын чыгу белән бер ул. Без — Җир кешеләре — бик кечкенәләр шул, вулканнарны чистарта алмыйбыз. Шуңа күрә алар безгә бәла-каза китерәләр дә."], "p": 177}, {"t": "text", "c": ["Аннары Нәни принц, моңсуланып, соңгы баобаб шытымнарын йолкып ташлый.", "Бөтенләй әйләнеп кайтмаска уйлый ул. Ләкин бу иртәдә гадәти эш тә аңа зур ләззәт бирә.", "Ә инде гаҗәеп чәчәккә су сибеп, өстенә каплавыч ябарга җыенганда, аның хәтта елыйсы килеп китә."], "p": 178}, {"t": "text", "c": ["— Хушыгыз, — ди ул. Сылу чәчәк җавап бирми."], "p": 180}, {"t": "text", "c": ["— Хушыгыз, — дип кабатлый Нәни принц."], "p": 181}, {"t": "text", "c": ["Чәчәк йөткереп куя. Тик суык тигәннән түгел, билгеле."], "p": 182}, {"t": "text", "c": ["— Мин юләр булганмын, — ди чәчәк, ниһаять. — Зинһар, гафу ит һәм бәхетле булырга тырыш."], "p": 183}, {"t": "text", "c": ["Ник бер ачулы сүз әйтсен. Нәни принцка бу бик тә гаҗәп тоела. Кулына пыяла каплавыч тоткан килеш, ул беразга каушап, югалып кала. Каян килгән аңа мондый нәфислек? — Әйе, әйе, яратам мин сине, — дигән сүзләр ишетә Нәни принц. — Синең моны белмәвеңә мин үзем гаепле.", "Ә хәзер әллә ни кирәге дә юк инде. Ләкин син дә, нәкъ минем шикелле, беркатлы идең.", "Бәхетле булырга тырыш... Каплавыч монда калсын, аның миңа башка кирәге чыкмас."], "p": 186}, {"t": "text", "c": ["— Ә җил...", "— Миңа ул кадәр үк суык тимәгән лә...", "Төнге салкынча һаваның файдасы гына булыр.", "Мин чәчәк бит."], "p": 187}]}