{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "1", "p": 3}, {"t": "text", "c": ["Куать арес дыръям «Зэмос учыръёс» нимо книгаысь паймоно кадь суред адӟи. Книгаын пӧсь шаерысь нюлэсъёс сярысь вераськон мынэ вал. Суред вылын туж бадӟым азьдага кыйлэн (удав) сьӧсь изьверез быдэскын ньылэмез возьматэмын вал.", "Тани таӵе суред вал со:"], "p": 3}, {"t": "text", "c": ["Книгаын тазьы верамын вал: «Удав пӧйшурез сыскытэк, быдэскын ньылэ. Собере со, ньылэм пӧйшур бырытозь, ӝыны ар вырӟылытэк изе». Мон паймымон учыръёс сярысь уно малпаськылӥ. Собере турлы буёло карандашен ачим но суреданы кутски. Тани мынам нырысетӥ суредэ.", "Таӵе:"], "p": 6}, {"t": "text", "c": ["Мон сое мӧйыослы возьматӥ. Юай, кышкыт ӧвӧл-а соослы."], "p": 8}, {"t": "text", "c": ["− Шляпалаэн ма кышкытлыкез луоз? − вазизы мыным соос."], "p": 9}, {"t": "text", "c": ["Нош со чик но шляпа ӧй вал.", "Со слонэз ньылэм азьдага кый вал.", "Но мӧйыос тае ӧз валалэ бере, мон мукетсэ суредай. Табере кыйез но, слонэз но возьматӥ. Бен, озьы угось, мӧйыослы котьку но валэктыны кулэ.", "Тани мынам кыкетӥез суредэ:"], "p": 10}, {"t": "text", "c": ["Мӧйыос монэ кыйёсты суредамлэсь куштӥськыны косӥзы. Со интые, пе, географиез, историез, арифметикаез дышетыны но шонер гожъяськыны дышыны умойгес луысал.", "Тӥни озьы куать арескысен вожъяськымон суредась нимлэсь куштӥськоно луи. Нырысетӥез но кыкетӥез суредъёсы пӧрмымтэен, мон аслым осконме ыштӥ.", "Мӧйыос угось асьсэос номыре но уг валало, валэктэмез весь возьмало. Нош валэктон уж пичиослы акыльтэ."], "p": 12}, {"t": "text", "c": ["Озьыен, мукет уж борды басьтӥськоно луи. Аслобетэн лобаны дыши.", "Быдэс дуннеез, оло, ортчи.", "Зэмзэ ик, географиез тодэм туж кулэ луиз.", "Китаез Аризонаен ноку но ӧй суралля.", "Тае тодэм йыромонлэсь туж юрттэ, тужгес но уйин."], "p": 13}]}