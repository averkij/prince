{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "13", "p": 277}, {"t": "text", "c": ["Пичи принц та планетаысь абдраса но кушетскыса кошкиз. «Шонер, мӧйы калык − валантэм калык», − сюрес вылысен малпаз ни со."], "p": 278}, {"t": "text", "c": ["Ньылетӥ планета йӧнъяськись но чотаськись адями кие сюрем.", "Пичи принц вуыку, со йырзэ но ӧз ӝуты."], "p": 280}, {"t": "text", "c": ["− Ӟечбур! − вазиз солы Пичи принц.", "− Тӥляд поперосты кысэм."], "p": 281}, {"t": "text", "c": ["− Куинь но кык − вить.", "Вить но сизьым − дас кык.", "Дас кык но куинь − дас вить.", "Ӟечбур.", "Дас вить но сизьым − кызь кык.", "Кызь кык но куать − кызь тямыс.", "Спичка аратыны дыры ӧвӧл.", "Кызь куать но вить − куамын одӥг.", "Уф!", "Озьыен, вить сю одӥг миллион куать сю кызь кык сюрс сизьым сю куамын одӥг."], "p": 282}, {"t": "text", "c": ["− Мар со − вить сю миллион?"], "p": 283}, {"t": "text", "c": ["− А? Тон татын на шат?", "Вить сю миллион… Мазэ уг ни тодскы…", "Мынам уже уно! Мон йӧн-йӧн адями, тяпыртыны дыры ӧвӧл!", "Кык но вить − сизьым…", "− Вить сю миллион − мар? − выльысь юаз Пичи принц. Озьы ини, пумаз вуытэк солэсь уд мозмы."], "p": 284}, {"t": "text", "c": ["Йӧно адями йырзэ ӝутыса вераз:"], "p": 285}, {"t": "text", "c": ["− Мон татын витьтон ньыль ар улӥсько ини.", "Со дыр ӵоже мыным куинь пол гинэ люкетылӥзы. Нырысьсэ кызь кык ар талэсь азьло, кытысь ке но май бӧчы вуиз.", "Кутскиз ук жужгетыны! Мон соку лыдпусам ньыль янгыш лэсьтӥ.", "Кыкетӥяз − дас одӥг ар талэсь азьло − пыдъёсме висён куртчиз. Ревматизм.", "Пукыса ужамлэн бервылыз.", "Но лёгаськыны мынам дыры ӧвӧл. Мон йӧн-йӧн адями. Куиньметӥез − тон.", "Озьыен, вить сю миллион…", "− Мар миллион?"], "p": 286}, {"t": "text", "c": ["Чотаськись адями валаз: та юалляськисьлэсь уд мозмы."], "p": 287}, {"t": "text", "c": ["− Вить сю миллион пичиесь арбериос. Куддыр соос омырын адӟисько."], "p": 288}, {"t": "text", "c": ["− Кутъёс-а мар-а?"], "p": 289}, {"t": "text", "c": ["− Ӧвӧл. Пичиесь соос, чиляло."], "p": 290}, {"t": "text", "c": ["− Мушъёс?"], "p": 291}, {"t": "text", "c": ["− Ӧвӧл. Пичиесь, зарни выллемесь. Соос шоры учкыса, азьтэм адямилэн йыраз кулэтэм малпанъёс пыро.", "Нош мон йӧно адями − кылбураны дыры ӧвӧл."], "p": 292}, {"t": "text", "c": ["− Валай. Кизилиос?"], "p": 293}, {"t": "text", "c": ["− Озьы, озьы, кизилиос."], "p": 294}, {"t": "text", "c": ["− Вить сю миллион кизилиос. Нош тон мар кариськод соосын?"], "p": 295}, {"t": "text", "c": ["− Вить сю одӥг миллион куать сю кызь кык сюрс сизьым сю куамын одӥг.", "Мон йӧно адями, шонер лыдпусэз яратӥсько."], "p": 296}, {"t": "text", "c": ["− Нош мар кариськод тон соосын?"], "p": 297}, {"t": "text", "c": ["− Ма?"], "p": 299}, {"t": "text", "c": ["Номыр но уг. Аслам карыса возисько."], "p": 300}, {"t": "text", "c": ["− Кизилиосыз? − Озьы."], "p": 302}, {"t": "text", "c": ["− Мон адӟи королез, кудӥз…", "− Корольёслэн номырзы ӧвӧл.", "Соос кивалто гинэ.", "Но таиз ини мукет ужпум."], "p": 303}, {"t": "text", "c": ["− Нош малы кулэ тыныд кизилиос?"], "p": 304}, {"t": "text", "c": ["− Узырмон понна."], "p": 305}, {"t": "text", "c": ["− Нош малы тыныд узырлык?"], "p": 306}, {"t": "text", "c": ["− Выльёссэ басьяны. Усьтоз, шуом, кин ке но выль кизили."], "p": 307}, {"t": "text", "c": ["Мон сое − аслым. «Таид юись сямен ик вераське», − малпаз Пичи принц."], "p": 308}, {"t": "text", "c": ["Собере нош ик юаз:"], "p": 309}, {"t": "text", "c": ["− Кызьы бен кизилиосыз асэстод?"], "p": 310}, {"t": "text", "c": ["− Кизилиослэн кузёзы вань-а? − нургетыса юаз йӧно адями."], "p": 311}, {"t": "text", "c": ["− Уг тодскы.", "Ӧвӧл, дыр."], "p": 312}, {"t": "text", "c": ["− Озьыен, соослы мон кузё. Сыӵе малпан нырысь мынам йырам лыктӥз. Вань ужпум со бордын."], "p": 313}, {"t": "text", "c": ["− Тырмыт-а бен со?"], "p": 314}, {"t": "text", "c": ["− Конешно.", "Кузётэм алмаз шедьтӥд ке, кинлэн со луоз? Тынад. Кузётэм шормуӵ ке шедьтӥд, со но тынад луоз. Яке, шуом, тынад йырвизьмад кыӵе ке но выль малпан-амал лыктӥз. Ма карод соин? Патент басьтод. Озьыен, со амал − тынад.", "Мынам йырам кизилиосыз асэстыны лыктӥз. Озьыен, соос − мынам."], "p": 315}, {"t": "text", "c": ["− Шонер, − шуиз Пичи принц.", "− Нош мар кариськод тон соосын?"], "p": 316}, {"t": "text", "c": ["− Ма кулэ, со ик карисько, − валэктӥз йӧно адями.", "− Чотасько тани, лыдъясько.", "Секыт уж.", "Но мон йӧно адями."], "p": 317}, {"t": "text", "c": ["Пичи принцлы та валэктэм ӧз тырмы."], "p": 318}, {"t": "text", "c": ["− Мынам буртчин кышетэ вань ке, мон сое, чырты котырам бинялтыса, сьӧрам басьтӥсько, − шуиз со. − Сяська ке шедьтӥ, мон сое ишкалто но сьӧрам басьто.", "Нош кизилиосты тон уд басьты ук!"], "p": 319}, {"t": "text", "c": ["− Мон соосты банке поно."], "p": 320}, {"t": "text", "c": ["− Кызьы озьы?"], "p": 321}, {"t": "text", "c": ["− А тазьы: чотало, бумага вылэ гожто. Собере ящике поно но замокало."], "p": 322}, {"t": "text", "c": ["− Собере?"], "p": 323}, {"t": "text", "c": ["− Соин тырмоз."], "p": 324}, {"t": "text", "c": ["«Абдрамон, − малпаз Пичи принц. − коть мадён гожты. Озьы ке но, татын номыр но туж ик йӧноез ӧвӧл кадь»."], "p": 325}, {"t": "text", "c": ["Ма йӧно но ма йӧнтэм − сое Пичи принц мӧйыос сямен ӧз учкы, ас сяменыз валаз."], "p": 326}]}