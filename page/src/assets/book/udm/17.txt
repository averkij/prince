{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "17", "p": 416}, {"t": "text", "c": ["Кыӵе паймоно суред вал соку дунне вылын!", "Фонарь ӝуатъясьёс туж радъяз ужазы. Балетын сямен.", "Нырысь ик Новой Зеландиын но Австралиын уже пыриськылӥзы.", "Соос фонарьзэс югдо но изьыны выдо.", "Собере Китайлы черод вуэ. Ужзэс быдэстыса, соос но сцена вылысь кошко.", "Уже Россиысь но Индиысь фонарь ӝуатъясьёс итӥсько. Соос бере − Африкаысь но Европаысь,", "собере Лымшор Америкаысь фонарь ӝуатъясьёс. Берлояз − Уйпал Америкаысь.", "Соос ноку но ӧз янгышалэ, черодзэс ӧз суралэ.", "Зэмзэ но со паймоно кадь чебер суред вал."], "p": 416}, {"t": "text", "c": ["Музъем вылын кык фонарь ӝуатъясь гинэ сюлмаськонэз тодытэк улӥз: уйпал но лымшор пал полюсъёсын. Соос уго фонарьзэс арлы быдэ кык пол гинэ ӝуатъяллязы."], "p": 417}, {"t": "text", "c": ["Кылдэ мултэс шерыкуд, пӧяськонэ но вуод.", "Фонарь ӝуатъясьёс сярысь мадёнам но озьы ик луиз кадь, соин ик музъеммес тодымтэ муртлы планетамы сярысь, оло, янгыш валан кылдоз.", "Адямиос ведь Музъеммы вылын туж ик бадӟым инты уг басьто.", "Кык миллиард улӥсьёсыз, митинге сямен, огинтые люкад ке, соос кузьдалаяз но пасьталаяз куамын сизьым иськеме но тэрозы.", "Мукет сямен вераса, Тихой океанысь самой пичияз шормуӵе."], "p": 419}, {"t": "text", "c": ["Мӧйыос тӥледлы, конешно, уз оскелэ.", "Соос асьсэдыз туж бадӟым кожало."], "p": 420}, {"t": "text", "c": ["Баобабъёс кадесь.", "Но тӥ соослы чотаськыны дэмлалэ. Соос ведь лыдпусъёсыз туж ярато.", "Тӥ асьтэос, лыдпусъёсын вырыса, дырдэс эн быдтэлэ. Тӥ сотэк но мыным оскоды.", "Музъем вылэ сюремез бере Пичи принц туж паймиз."], "p": 421}, {"t": "text", "c": ["Со угось одӥг улӥсез но ӧз адӟы.", "Малпаз: янгышаса, оло, мукет планетае сюриз? Со куспын луо вылын маке чилектӥз."], "p": 422}, {"t": "text", "c": ["− Ӟечбур, − марысь марзэ валатэк вераз Пичи принц."], "p": 423}, {"t": "text", "c": ["− Ӟечбур, − пумитаз вазиз кый."], "p": 424}, {"t": "text", "c": ["− Кыӵе планетае мон сюри?"], "p": 425}, {"t": "text", "c": ["− Музъем вылэ, − валэктӥз кый. − Африкае."], "p": 426}, {"t": "text", "c": ["− Вот кызьы. Музъем вылын адямиос ӧвӧл шат? − Татын пустыня. Таӵе кырын нокин уг ул.", "Нош Музъем бадӟым."], "p": 428}, {"t": "text", "c": ["Пичи принц из вылэ пуксиз но инме учкиз."], "p": 429}, {"t": "text", "c": ["− Малы меда кизилиос ворекъяло, − ас понназ малпаса вераз со. − Оло, котькинлы куке но аслэсьтыззэ шедьтон понна.", "Учкы, тӥни, самой йыр вадьсамы мынамез планетае ворекъя.", "Ой, кыӵе кыдёкын со дорозь!"], "p": 430}, {"t": "text", "c": ["− Чебер планета, − вазиз кый.", "− Нош ма карод тон татын, Музъем вылын?"], "p": 431}, {"t": "text", "c": ["− Мон сяськаеным керетӥ, − ивортӥз Пичи принц."], "p": 432}, {"t": "text", "c": ["− А-а, вот кыӵе ужпум…", "Кыкназы но шып кариськизы."], "p": 433}, {"t": "text", "c": ["− Нош адямиос кытын? − вераськонзэ мытӥз Пичи принц.", "− Оген муртлы татын шимес.", "− Адями калык пӧлын но одӥгназ, − вераз кый. Пичи принц мыр-мыр учкиз со шоры."], "p": 435}, {"t": "text", "c": ["− Паймоно кадь маке тон, − вераз со. − Чиньы зӧкта гинэ.", "− Но мынам кужыме корольлэн чиньыезлэсь кужмогес."], "p": 436}, {"t": "text", "c": ["Пичи принц серектӥз."], "p": 437}, {"t": "text", "c": ["− Кыӵе ини кужым? Пыдъёсыд но ӧвӧл ук. Кыдёке-а вуод озьы…", "− Мон тонэ кыдёке-кыдёке нуыны быгато. Отчы нокыӵе кораблен но уд вуы, − вераз кый. Собере, зарни поскес сямен, Пичи принцлэн пыд юмылаз бинялскиз. − Кин ке борды мертчиськи ке, со отчы кошкоз, кытысь вуиз − сюэ. Но тон кизилиысь вуид. Тон чылкыт.", "Пичи принц номыре но ӧз вера."], "p": 440}, {"t": "text", "c": ["− Тон мыным жаль потӥськод, − будэтӥз кый. − Тон ляб. Музъем, из кадь, чурыт.", "Кельтэм планетадэ сюлэмыд висьымон куректыса малпад ке, мон тыныд юртто.", "Мон быгато…", "− Мон тонэ умой валай, − шуиз Пичи принц.", "− Но малы тон весь котыръяса вераськиськод?"], "p": 441}]}