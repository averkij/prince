{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "2", "p": 14}, {"t": "text", "c": ["Улытозям мон трос пӧртэм но йӧно адямиосты пумиталляй.", "Мӧйыос пӧлын но кема улӥ. Соосыз туж умой валалляй,", "но яратыса таки ӧй вутты."], "p": 14}, {"t": "text", "c": ["Визьмогес мӧйы муртэн пумиськылыкум, мон нырысетӥ суредме возьматылӥ − сое мон ӧй кушты вал, котьку ик сьӧрам нуллӥсько вал.", "Но соос ваньзы ик мыным вераллязы: «Та суредын − шляпа».", "Соин ик соос азьын кыйёс сярысь вераськон ӧй поталля ни. Пӧсь шаеръёсысь нюлэсъёс сярысь но, кизилиос сярысь но. Мон ачим но соосъя вераськыны тырши: бриджен но гольфен шудон сярысь, политика сярысь.", "Та выллем вераськонъёс мӧйыослы кельшо вал, нош монэ визьмо адямиен чотало вал. Мон огнам улӥ. Нош оген муртлы дунне вылын секыт, кӧтӝожез но нокинлы кисьтыны. Но куать ар талэсь азьло малпамтэ шорысь Сахарае пуксёно луи. Аслобетэлэн моторез сӧриськиз.", "Механике но, пассажиръёсы но мынам ӧй вал. Секыт ке но, моторме ачим ик тупатоно кариськи.", "Я тупато мон сое, я татчы ик быро. Юон вуэ ӧжыт вал угось: арнялы тырмоз, оло, уз, оло."], "p": 17}, {"t": "text", "c": ["Нырысетӥ уйзэ луо вылын, кырын изи.", "Котырам сюрс иськемын одӥг адями но мон кадь одӥгназ ӧй вал, дыр.", "Тӥни соин ик ӵуказеяз ӵукна монэ векчи гинэ адями куара туж паймытӥз. Со мыным вазиськиз: − Туж курисько… мыным пичи така суреда вал! − Мар? − Пичи така суреда вал мыным!", "Паймеменым мон тэтчыса ик султӥ.", "Синме ӵушылӥ. Собере котырак учки. Пичи гинэ адямиез адӟи. Со шорам йӧн-йӧн учке.", "Тӥни солэн тужгес но кельшымон партретэз. Мон сое берло суредай.", "Конешно, со мынам суредэ сярысь унолы чебергес вал. Но татын ини мынам янгыше ӧвӧл. Куать арескам уго мӧйыос монэ суредамлэсь куштӥськыны косӥзы. Суредаськись, пе, тынэсьтыд уз пӧрмы, соин ик мынам азьдага кыйёсыз гинэ суредаме луэ − пушласянь но вылласянь."], "p": 21}, {"t": "text", "c": ["Тӥни озьы мон пичи адями шоры долкаса учки.", "Эн вунэтэлэ: мон пустыняын, котырам сюрс иськемын одӥг адями но ӧвӧл.", "Нош азям сылӥсь пияш йыромем адямилы чик но уг кельшы. Сютэм яке жадем муртлы но уг тупа.", "Ӧвӧл, тусызъя сое пустыняе ышыса калгись адямиен уд ӵошаты.", "Паймыса сылэм берам мон, мырдэм кыл шедьтыса, юай:"], "p": 22}, {"t": "text", "c": ["− Нош… мар тон татын кариськод?"], "p": 23}, {"t": "text", "c": ["Со нош ик йӧн-йӧн куриз:"], "p": 24}, {"t": "text", "c": ["− Туж курисько… пичи така суреда вал…", "Та учыр мыным быдэсак валантэм вал. Мон татын, пумтэм-йылтэм кырын, сиёнтэк но, юонтэк но пукисько. Монэ эзель возьма. Озьы ке но, пияшлэсь куронзэ быдэстоно кариськи. Кисыысьтым бумага но тылы поттӥ.", "Со дыре мукетыз ужпум тодам лыктӥз. Мон географиез, историез, арифметикаез но шонер гожъянэз дышетӥ вал. Соку пияшлы верай (йыркуръяськыса), суредаськыны уг быгатӥськы шуыса.", "Нош со выльысен косӥз: − Ӵок ойдо такапиез суреда."], "p": 26}, {"t": "text", "c": ["Такаосыз мынам ноку но суредалляме ӧй вал, соин ик азьвыл дышемъям мон солы вуж суредме лэсьтӥ − удавез. Вылласянь. Но пияш монэ чылкак паймытӥз. Со черетскиз: — Ӧвӧл, ӧвӧл! − Кулэ ӧвӧл мыным слонэз ньылэм азьдага кый!", "Удав кышкыт, нош слон туж бадӟым.", "Нош мынам улон интые пичи. Мыным такапи кулэ.", "Пичи такаез суреда."], "p": 28}, {"t": "text", "c": ["Мон суредай. Суредме со рос-прос учкиз но вераз:"], "p": 30}, {"t": "text", "c": ["− Ӧвӧл, та такапи туж ӟызы.", "Мукетсэ суреда."], "p": 31}, {"t": "text", "c": ["Мон нош ик суредай."], "p": 32}, {"t": "text", "c": ["Пичи эше суред шоры учкиз но мынектӥз."], "p": 33}, {"t": "text", "c": ["− Ачид адӟиськод ук, − шуиз со. − Татын бадӟым така суредамын.", "Тӥни сюрыз но вань... Нош ик мукетсэ суредай.", "Нош пияш тазэ но кулэ ӧз кары."], "p": 34}, {"t": "text", "c": ["− Таиз туж пересь.", "Мыным пичи така кулэ, кема мед улоз."], "p": 35}, {"t": "text", "c": ["Мынам чиданэ чигиз − угось моторез шаплыгес тупатыны кулэ − соин ик пияшлы таӵе суред ӵабъяй: Собере солы верай: − Тани тыныд ящик.", "Кыӵе така кулэ тыныд, сыӵеез ик та ящик пушкын пуке."], "p": 38}, {"t": "text", "c": ["Тӥни соку тэргаськись эше монэ чылкак паймытӥз."], "p": 39}, {"t": "text", "c": ["− Вот та ик кулэ вал мыным!", "Нош данак-а меда солы сиён кулэ луоз?"], "p": 40}, {"t": "text", "c": ["− Малы юаськод?"], "p": 41}]}