{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "21", "p": 470}, {"t": "text", "c": ["Со та виын аслыз туж шудтэм потӥз.", "Солэн сяськаез шуиз вал, мон кадь сяськаез, пе, нокыӵе дуннеысь уд шедьты ни.", "Нош тани Пичи принц азьын одӥг садын гинэ вить сюрс сяськаос будо. Солэн кадесь ик!"], "p": 470}, {"t": "text", "c": ["«Адӟысал ке мынам сяськае та садэз, вожез потыса ма меда карысал? − малпаз Пичи принц. − Кулыны дасяськем мурт сямен, кызыны, дыр, кутскысал.", "Нош мон утялты сое, котыраз берга! Озьытэк, оло, зэм но кулоз. Юри монэ ултӥян понна…»", "Собере Пичи принц малпаз на: «Быдэс улосын мынамез кадь сяська ӧвӧл ни, кожай. Нош со огшоры роза вылэм.", "Озьыен, мынам вань узырлыке − огшоры роза но куинь пичи вулкан. Соос пӧлысь одӥгез кысэмын. Оло, весяклы…Озьы бере, кыӵе ини мон принц...»", "Со турын вылэ усиз но бӧрдыны кутскиз…"], "p": 471}, {"t": "text", "c": ["Со вакытэ отчы Ӟичы вуиз."], "p": 473}, {"t": "text", "c": ["− Ӟечбур, − шуиз со."], "p": 474}, {"t": "text", "c": ["− Ӟечбур, − лякытэн вазиз Пичи принц. Собере котырак учкиз. Но нокинэ ӧз адӟы."], "p": 475}, {"t": "text", "c": ["− Мон татын, − кылӥськиз куара. − Улмопу улын…", "− Кин тон? − юаз Пичи принц.", "− Макем тон чебер!"], "p": 476}, {"t": "text", "c": ["− Мон Ӟичы, − шуиз пӧйшур."], "p": 477}, {"t": "text", "c": ["− Шуд монэн, − куриз Пичи принц.", "− Мыным мӧзмыт…", "− Уг быгаты тонэн шудыны, − вазиз Ӟичы. − Мон дышетэмын ӧвӧл."], "p": 478}, {"t": "text", "c": ["− Ах, вождэ эн потты, − куриз Пичи принц."], "p": 479}, {"t": "text", "c": ["Собере ӧжытак малпаса юаз:"], "p": 480}, {"t": "text", "c": ["− Кызьы озьы − дышетэмын ӧвӧл?"], "p": 481}, {"t": "text", "c": ["− Тон мурт шаерысь, − пусйиз Ӟичы. − Татысь ма утчаськод?"], "p": 482}, {"t": "text", "c": ["− Адямиосты, − вераз Пичи принц. − Нош кызьы со − дышетоно?"], "p": 483}, {"t": "text", "c": ["− Адямиослэн пыӵалъёссы вань, соос пӧйшураны ветло.", "Таиз умойтэм. Но соос курег вордо."], "p": 484}, {"t": "text", "c": ["Таиныз ини соос умой.", "Тон курегъёсты-а утчаськод?"], "p": 485}, {"t": "text", "c": ["− Уг, − шуиз Пичи принц. − Мон эш утчасько.", "Нош ма со − дышетыны-приручить карыны?"], "p": 486}, {"t": "text", "c": ["− Со кемалась вунэтэм веран, − валэктӥз Ӟичы.", "− Мукет сямен вераса, тазьы: тон мынэсьтым сюлэмме асладэныз герӟалод."], "p": 487}, {"t": "text", "c": ["− Герӟалод?"], "p": 488}, {"t": "text", "c": ["− Озьы, − вераз Ӟичы.", "− Тон али мон понна огшоры пичи пияш гинэ, дунне вылысь сю сюрс мукет пияш кадь.", "Соин ик тон мыным кулэ ӧвӧл.", "Озьы ик мон но тыныд. Мон тон понна али огшоры Ӟичы, дунне вылысь мукет сюрс ӟичыос выллем.", "Нош тон монэ ас бордад дышетӥд ке, асьмеос ог-огмылы кулэ луом.", "Мынам сюлмам дунне вылын тынэсьтыд матысьгес мурт уз луы ни.", "Нош мон − тынад сюлмад.", "− Валаны кутскисько кадь, − шуиз Пичи принц.", "− Мынам одӥг розае вал… со монэ ас бордаз герӟаз, дыр…", "− Озьы, дыр, − соглаш луиз Ӟичы.", "− Музъем вылын ма но уг луы!"], "p": 489}, {"t": "text", "c": ["− Музъем вылын ӧй вал со, − валэктӥз Пичи принц."], "p": 490}, {"t": "text", "c": ["Ӟичы паймиз."], "p": 491}, {"t": "text", "c": ["− Мукет планетаын."], "p": 492}, {"t": "text", "c": ["− Озьы."], "p": 493}, {"t": "text", "c": ["− Нош отын вань-а пӧйшурасьёс?"], "p": 494}, {"t": "text", "c": ["− Ӧвӧл."], "p": 495}, {"t": "text", "c": ["− Паймымон!", "Нош курегъёс вань-а?"], "p": 496}, {"t": "text", "c": ["− Ӧвӧл."], "p": 497}, {"t": "text", "c": ["− Улонысь уд шедьты оскымон ӟечсэ, − лулӟиз Ӟичы."], "p": 498}, {"t": "text", "c": ["Собере будэтӥз: − Мӧзмыт мынам улонэ.", "Мон курегъёс сьӧры бызьылӥсько, адямиос мон сьӧры.", "Вань курегъёс огкадесь, озьы ик адямиос но.", "Нош тон монэ ас бордад дышетысалыд ке, соку мынам улонэ шундыё нунал кадь югдысал.", "Тынэсьтыд пыд куарадэ мон кыдёкысен тодмасал.", "Адями пыд куараез кылыса, мон пегӟисько, гуэ ватскисько.", "Нош тынадэз пыд куараед, чебер крезьгур сямен, монэ дорад ӧтьысал.", "Яке − учкы!", "Тӥни отын чабей кисьма.", "Мон нянь уг сииськы.", "(—) Чабей бусы мыным номыре но уг вера. Соин ик мыным татын мӧзмыт.", "Нош тынад йырсиед ӵуж зарни кадь.", "Дышетӥд ке монэ ас бордад, кыӵе со паймымон мусо луоз.", "Соку, зарни чабей луд шоры учкыкум, мон тонэ малпало.", "Мон соку чабей шепъёслэсь тӧл шорын шудэмзэс ярато…", "Ӟичы чалмиз, кема сылӥз, Пичи принц шоры учкыса. Собере куриз: − Курисько тонэ… дышеты монэ ас бордад!"], "p": 501}, {"t": "text", "c": ["− Дышетысал, −шуиз Пичи принц. − Но мынам дыры ӧжыт.", "Эшъёс утчано, ма но со тодоно."], "p": 502}, {"t": "text", "c": ["− Ас бордад дышетон понна та ужез валаны кулэ, − вераз Ӟичы.", "− Нош адямиослэн солы дырзы ӧвӧл ни.", "Соос магазинысь дась арбериосты окто.", "Нош магазинъёсын эшъёсын вуз уг каро. Соин ик туала адямиослэн эшъёссы ӧвӧл.", "Кулэ ке тыныд эш, дышеты монэ ас бордад!"], "p": 503}, {"t": "text", "c": ["− Нош кызьы сое лэсьтоно? − юаз пичи Принц."], "p": 504}, {"t": "text", "c": ["− Нырысь ик чиданы дышетсконо, − вераз Ӟичы.", "− Нырысь тон пуксьы палэнэгес, отчы, турын вылэ. Вот озьы.", "Мон табере тон пала кырыжак учкыло.", "Нош тон шып ул. Эшъёслы кылъёс люкето гинэ."], "p": 505}, {"t": "text", "c": ["Но нуналлы быдэ тон пуксёд матэгес…", "Ӵуказеяз Пичи принц пумиськем интыязы нош ик лыктӥз."], "p": 506}, {"t": "text", "c": ["− Тон огвакытэ ветлы, − куриз Ӟичы. − Шуом, ньыль часэ.", "Соку мон куинь часысен ини тонэ шумпотыса витё.", "Ньыль час вуон азьын чидан калэ ик быроз, сюлмаськыны кутско. Соку ик шумпотонлэсь дунзэ но тодо.", "Нош пӧртэм вакытэ вуылӥд ке, мон сюлэмме пумиськонлы дасяны уг быгаты…", "Дышем сямез чакланы кулэ."], "p": 507}, {"t": "text", "c": ["− Нош ма со сям? − юаз Пичи принц."], "p": 508}, {"t": "text", "c": ["− Таиз но кемалась вунэтэмын ини, − валэктӥз Ӟичы.", "− Сямез-йылолэз чакласа улыку, одӥгез нунал яке час мукетъёсызлы уг кельшы.", "Кылсярысь, мынам пӧйшурасьёсылэн таӵе сямзы вань: покчиарня нуналъёсы соос гурт нылъёсын шудо-экто.", "Покчиарня − мынам шумпотон нуналэ.", "Мон со нуналэ калгыны потӥсько, виноград садозь ик вуылӥсько.", "Нош пӧйшурасьёс сямзэс тӥясалзы ке, шутэтскон нуналэз мон ӧй адӟысал."], "p": 509}, {"t": "text", "c": ["Озьы Пичи принц Ӟичыез ас бордаз дышетӥз.", "Но вуиз люкиськон нуналзы. − Тонэ малпаса, мон бӧрдо табере, − лулӟиз Ӟичы."], "p": 511}, {"t": "text", "c": ["− Ачид янгыш, − вераз солы Пичи принц. − Мон ведь тонэ вӧсь карыны ӧй малпа вал. Ачид дышетыны курид.", "− Соиз озьы, − ӝожтӥськиз Ӟичы."], "p": 512}, {"t": "text", "c": ["− Тон но бӧрдод ук!"], "p": 513}, {"t": "text", "c": ["− Шонер."], "p": 514}, {"t": "text", "c": ["− Озьыен, тыныд секыт луоз."], "p": 515}, {"t": "text", "c": ["− Уз, − пумит луиз Ӟичы. − Мыным умой луоз. Тодад вай зарни шепъёс сярысь верамме. Со шып кариськиз. Собере будэтӥз:"], "p": 517}, {"t": "text", "c": ["− Огпол ветлы на садэ, розаосты учкы.", "Валалод − тынад розаед, зэмзэ но, дунне вылын одӥг гинэ.", "Нош монэн люкиськыны татчы лыктӥд на ке, мон тыныд одӥг лушкем валанэз усьто. Со ик луоз тыныд мынам кузьмано саламе. Пичи принц сяськаос доры вамыштӥз."], "p": 519}, {"t": "text", "c": ["− Тӥ мынам розаелы чик но уд кельшиське, − шуиз со сяськаослы. − Тӥ номыр но ӧвӧл на.", "Тӥледыз нокин но ӧз дышеты ас бордаз. Тӥ но ӧд дышетэлэ.", "Тӥ кадь ик вал мынам Ӟичые но.", "Мукет сю сюрс ӟичыослэсь со ӧз висъяськылы.", "Но мон соин эшъяськи. Табере со − мынам люконтэм эше."], "p": 520}, {"t": "text", "c": ["Розаос кепыраса сылӥзы."], "p": 521}, {"t": "text", "c": ["− Тӥ чебересь но тыртэмесь, − будэтӥз Пичи принц.", "− Тӥ понна эзель азе уд султы.", "Конешно, кин ке мынэсьтым розаме но огшоры сяська шуоз.", "Но со мыным ваньмызлэсь дуногес. Тӥледыз ӧй, сое мон ӵуклы быдэ вуэн удӥ.", "Уйёсы шобыръяй, кынлэсь, тӧллэсь утялтӥ. Нумыръёсты виылӥ.", "Кыксэ-куиньзэ гинэ кельтӥ.", "Со керетылӥз монэн, ушъяськылӥз − мон шып кылзӥ. Кылзӥ, шып улыкуз но.", "Со − мынам сяськае."], "p": 522}, {"t": "text", "c": ["Пичи принц Ӟичы пала берытскиз."], "p": 523}, {"t": "text", "c": ["− Ӟеч лу… − шуиз со."], "p": 524}, {"t": "text", "c": ["− Ӟеч лу, − шуиз Ӟичы.", "− Тани мынам секретэ. Со туж огшоры: сюлэмедлы гинэ оскы, со котьмае вала.", "Синъёс ваньзэ ик шонер уг адӟо."], "p": 525}, {"t": "text", "c": ["− Синъёс ваньзэ уг адӟо, − Ӟичы сьӧры вунэтонтэм вылысь вераз Пичи принц. − Розаедлы тон сюлэмдэ сётӥд, соин со тыныд дуно."], "p": 527}]}