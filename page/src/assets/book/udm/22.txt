{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "22", "p": 529}, {"t": "text", "c": ["− Розаелы мон сюлэмме сётӥ… − нош ик вунэтонтэм вылысь вераз Пичи принц. − Адямиос вунэтӥзы та валанэз, − шуиз Ӟичы. − Но тон эн вунэты: асэныд герӟам эшъёс понна тон кыл кутӥськод дунне азьын.", "Тон розаед понна кыл кутӥськод."], "p": 529}, {"t": "text", "c": ["− Мон розае понна кыл кутӥсько… − эшшо огпол вераз на Пичи принц."], "p": 530}, {"t": "text", "c": ["− Ӟеч но бур, − вазиз Пичи принц."], "p": 532}, {"t": "text", "c": ["− Ӟеч но бур, − шуиз стрелочник."], "p": 533}, {"t": "text", "c": ["− Ма татын кариськод? − юаз Пичи принц."], "p": 534}, {"t": "text", "c": ["− Мынӥсь-ветлӥсьёсыз люкылӥсько, − валэктӥз стрелочник. − Поездлы быдэ сюрсэн-сюрсэн. Таоссэ − бур пала, мукетъёссэ − паллянэ."], "p": 535}, {"t": "text", "c": ["Со вакытэ, югдэм укноосын чиляса но гудыръяса, дыртӥсь поезд ортчиз. Стрелочниклэн будкаез зуркаса кылиз."], "p": 536}, {"t": "text", "c": ["− Макем соос дырто! − паймиз Пичи принц.", "− Ма соос утчало?"], "p": 537}, {"t": "text", "c": ["− Сое машинист но уг тоды, − вераз стрелочник."], "p": 538}, {"t": "text", "c": ["Нош ик чилекъяса но гудыръяса мукет пала ортчиз эшшо одӥгез поезд."], "p": 539}, {"t": "text", "c": ["− Соос берто-а ни? − юаз Пичи принц."], "p": 540}, {"t": "text", "c": ["− Ӧвӧл. Таиз мукетъёсыз, − валэктӥз стрелочник. − Таиз пумитаз лыктӥсь."], "p": 541}, {"t": "text", "c": ["− Улон интызы-а ӧвӧл кельшем? Соин-а кошко?"], "p": 542}, {"t": "text", "c": ["− Умой отын, кытын асьмеос ӧвӧл, − вераз стрелочник."], "p": 543}, {"t": "text", "c": ["Гудыръяса куиньметӥез поезд ортчиз."], "p": 544}, {"t": "text", "c": ["− Таосыз нырысетӥосыз сьӧры уисько, луоз? − юаз Пичи принц."], "p": 545}]}