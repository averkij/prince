{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "24", "p": 554}, {"t": "text", "c": ["− Нош ма кароно со витьтон куинь минутэн?"], "p": 554}, {"t": "text", "c": ["− Мар мылыд потэ."], "p": 555}, {"t": "text", "c": ["«Витьтон куинь минут эркын дыры шедьысал ке, − малпаз Пичи принц, − оло, ошмес дуре мынысал…»"], "p": 556}, {"t": "text", "c": ["Аслобетэ сӧриськем дырысен быдэс арня ортчиз ини. Пилюляен вузкарись сярысь кылзыкум, мон берпум гучык вуме юыса быдтӥ."], "p": 557}, {"t": "text", "c": ["− Озьы, − шуи мон Пичи принцлы, − веросъёсыд кылзымонэсь. Но мон аслобетме ӧй на тупаты, нош вуэ одӥг шапык но ӧвӧл ни. Ошмес дуре али мынэме луысал ке, мон но шудо луысал."], "p": 558}, {"t": "text", "c": ["− Ӟичы, кудӥныз мон эшъяськи…", "− Мусое, Ӟичы бордын али мынам уже ӧвӧл!"], "p": 559}, {"t": "text", "c": ["− Малы?"], "p": 560}, {"t": "text", "c": ["− Малы, малы…", "Вутэк мон татын куло… Верамме ӧз вала, пумитам вазиз:"], "p": 561}, {"t": "text", "c": ["− Эш ке вань, эзель но кышкыт ӧвӧл.", "Мон тани Ӟичыен эшъяськемелы шумпотӥсько…", "«Со кышкыт учыре сюремме чик уг вала.", "Со сютэм улонэз но, сю куасьмонэз но адӟылымтэ."], "p": 562}, {"t": "text", "c": ["Солы шунды си но тырме…»", "Мон тае шара ӧй вера, ас поннам гинэ малпай. Нош Пичи принц шорам учкиз но ӵектӥз:"], "p": 563}, {"t": "text", "c": ["− Мынам но юэме потэ… Ойдо куйы утчалом…", "Мон киыным гинэ шонтӥ: интыез тодытэк, пумтэм-йылтэм кырысь шедьтод шат куйы.", "Озьы ке но кыре вамыштӥм."], "p": 564}, {"t": "text", "c": ["Кема но чалмыт мынӥмы.", "Куазь пеймытаз, инме кизилиос ӝуатскизы.", "Сю куасьмеменым, мон чылкак жумми, дуннеез ум йылтӥ кадь адӟыны кутски."], "p": 565}, {"t": "text", "c": ["Нош Пичи принцлэсь «юэм потэ» шуэмзэ тодам вайыса юай:"], "p": 566}, {"t": "text", "c": ["− Тон но тодскод шат сю куасьмонэз? Но со пумитам огшоры гинэ вераз: − Ву сюлэмлы гинэ но кулэ…", "Ӧй вала ке но, ӧй куареты.", "Тодӥ: солэсь юалляськоно ӧвӧл."], "p": 568}, {"t": "text", "c": ["Со жадиз, луо вылэ пуксиз.", "Мон вӧзаз пукси. Шып пукимы. Собере со вераз:"], "p": 569}, {"t": "text", "c": ["− Кизилиос туж чебересь. Угось отын кытын ке но сяська будэ, со ачиз уг адскы ке но…", "− Озьыез озьы, − толэзен пылатэм луо тулкымъёс пала учкыса, огшоры гинэ верай мон."], "p": 570}, {"t": "text", "c": ["− Пустыня но чебер, − будэтӥз Пичи принц."], "p": 571}, {"t": "text", "c": ["Соиз шонер. Мыным котьку но кырын кельше вал.", "Пукиськод луо тулкым вылын, номыр но уг адӟиськы, котыр шыпыт.", "Озьы ке но кытын ке маке пиштэ кадь, югдэ…", "− Нош тодскод-а, маиныз пустыня чебер? − вераз со. − Солэн пушказ кытын ке но ошмесъёс ватскемын.", "Соин со чебер. Мон шӧдтэк шорысь паймыса валай, малы кытӥяз луо югдэм кадь пиштэ.", "Туж кемалась ини, пичи дыръям, мон вуж юртын улӥ вал. Калык верамъя, со юртын, пе, ватос вань вылэм.", "Сое, валамон ини, шедьтӥсь ӧйлась. Оло, ӧз но утчалэ."], "p": 573}, {"t": "text", "c": ["Нош, оломар но вераськеменызы, со юрт веднам кадь адскиз: солэн пушказ маке но тодмотэм лул вал кадь…", "− Озьы, − шуи мон. − Юрт-а, кизили-а яке пустыня-а − соослэн чеберзы маке валантэм, синмын адӟонтэм бордын."], "p": 574}]}