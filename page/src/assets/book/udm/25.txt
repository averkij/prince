{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "25", "p": 576}, {"t": "text", "c": ["− Мынам эшеным, Ӟичыен, соглаш луэмедлы мон шумпотӥсько, − вазиз Пичи принц. Собере со умме усиз. Мон сое ки вылам ӝутӥ но азьлань вамыштӥ. Сюлмаськыны кутски. Малпай: ки вылам туж лябыт но дуно арбери. Музъем вылын солэсь ненегез номыр ӧй вал, дыр. Толэзь югытъя мон кӧсыт кымыссэ, кынем синзэ, тӧл улын тугаськем зарни йырсизэ учкыса но аслым ачим вераса улӥ: та солэн вылтус-кӧмыз гинэ. Нош тужгес но кулэзэ − шорсюлэмзэ − синмын уд адӟы… Солэн ӧжытак усьтэм ымдуръёсыз мынектӥзы. Вӧтаса, дыр. Соку ас поннам малпай: «Та умме усем Пичи принцлэн дуно ӟечез-бурез со бордын: сюлэмаз со вунэтытэк возе сяськазэ. Солэн розаез уйвӧтаз но юг тыл сямен ӝуа…»", "Мон валатски на: малпамелэсь но со лябытгес вылэм.", "Озьыен, сюсьтылъёсты утёно: ыр тӧл соосты кысыны вуоз…", "Озьы вамышъяй мон азьлань. Нош ӵук пал куйы дуре вуи… − Адямиос дыртӥсь поездъёсы пуксё, нош ма утчало, асьсэос но уг ни тодо, − шуиз Пичи принц.", "− Соин ик соос керӟегъяськыса я та пала шонто, я мукет пала…", "Собере будэтӥз:"], "p": 579}, {"t": "text", "c": ["− Но ваньмыз юнме…", "Шедьтэм куйымы Сахараысь мукет колодчаослы уг кельшы.", "Татын со − луое гудэм огшоры гу, нош таиз − гуртысь колодчалы кельше вал.", "Нош котырын нокыӵе гурт но ӧвӧл, оло, пӧй, вӧтасько."], "p": 580}, {"t": "text", "c": ["− Паймымон, − шуи мон Пичи принцлы, − татынь ваньмыз дасямын: бергась сюры, ведра, гозы…", "Со серектӥз, гозы борды йӧтскиз, сюрыез бергатыны кутскиз.", "Сюры, сыномем флюгер сямен, ӟукыр вазиз."], "p": 581}, {"t": "text", "c": ["− Кылӥськод-а? − вераз Пичи принц. − Асьмеос куйыэз сайкатӥм. Со кырӟаны кутскиз…", "Мон пияшлэн жадемезлэсь кышканы ӧдъяй."], "p": 582}, {"t": "text", "c": ["− Вай, мон ачим ву ӝуто! − шуи солы, − тыныд секыт луоз."], "p": 583}, {"t": "text", "c": ["Каллен гинэ быдэс ведра ву ӝутӥ, колодча дорысь из вылэ пуктӥ. Пелям нош ӟукыртэм куара весь кылӥське на, ведраын тулкымъяське, ву вылын шунды сиос тэтчало."], "p": 584}, {"t": "text", "c": ["− Мынам ву веръяме потэ, − куаретӥз Пичи принц. − Вай мыным гучык ву…", "Мон валай, мазэ со вите."], "p": 585}, {"t": "text", "c": ["Ведраме ым дораз ӝутӥ.", "Синъёссэ кыньыса, юиз.", "Таиз тужгес но чебер сектаськон вал."], "p": 586}, {"t": "text", "c": ["Та ву огшоры ву ӧй вал угось.", "Со кыдёкын вордскиз, кизилиос ултӥ кузь сюресэз ортчиз. Ӟукыртӥсь сюры но мынам киосы солы юрттӥзы.", "Сюлэмлы со ву туж дуно салам вал. Пичи дыръям тазьы ик шунтӥзы монэ Выль ар суредъёс: чебер кыз вылын ӝуась сюсьтылъёс, кыдёкысь гырлы куара, мынясь синъёс. − Тынад планетаяд, − вазиз Пичи принц, − адямиос одӥг садын гинэ вить сюрс роза будэто… но утчан макезэс уг шедьто.", "− Уг шедьто, − соглаш луи мон."], "p": 588}, {"t": "text", "c": ["− Но ведь сое одӥг розаысь но шедьтод, гучык вуысь но… − Соиз озьы, − нош ик соглаш луи мон. Пичи принц будэтӥз:"], "p": 590}, {"t": "text", "c": ["− Син сукыр, соин ик со уг адӟы. Сюлмын утчаны кулэ."], "p": 591}, {"t": "text", "c": ["Мон но ву юи. Шоканы ик капчи луиз.", "Ӵукна луо зарни кадь пиштэ, чечы тусъем.", "Оло, соин но мон та вакытэ шудо вал.", "Малы эшшо куректод?.."], "p": 592}, {"t": "text", "c": ["− Сётэм кылэз быдэстыны кулэ, − небытак вераз Пичи принц, нош ик мон вӧзы пуксьыса."], "p": 593}, {"t": "text", "c": ["− Кыӵе кылэз?"], "p": 594}, {"t": "text", "c": ["− Тодӥськод на-а?.. Тон такапилы нырос лэсьто шуиськод вал…", "Мон ведь сяськаос сярысь сюлмаськисько."], "p": 595}, {"t": "text", "c": ["Мон кисыысьтым азьвыл лэсьтэм суредъёсме поттӥ. Пичи принц соосыз учкиз но серектӥз:"], "p": 596}, {"t": "text", "c": ["(—)", "(—)"], "p": 597}, {"t": "text", "c": ["(—) (—)"], "p": 598}, {"t": "text", "c": ["(—)"], "p": 599}, {"t": "text", "c": ["− Монэ пыкылыны уг яра, эше. Мон ведь суреданы дышемын ӧвӧл. Вань улытозям кыйёсты гинэ суредалляй. Вылласянь но пушласянь."], "p": 600}, {"t": "text", "c": ["− Ойдо, ӵок, − буйгатӥз со монэ. − Нылпиос озьы но валалозы."], "p": 601}, {"t": "text", "c": ["Мон суредай такапилы нырос но сётӥ сое Пичи принцлы, нош сюлэмы маке шымырскиз."], "p": 602}, {"t": "text", "c": ["− Тон маке но малпад, лэся, нош мыным уд вераськы…", "Но со ӧз куареты."], "p": 603}, {"t": "text", "c": ["− Тодӥськод-а, − ӧжыт улыса вераз со. − Музъеме вуэме тырысен ӵуказе ар тырме…", "Нош ик шып кариськиз. Собере ватсаз: − Мон татчыгес уси. Кыдёкын ӧвӧл со инты… Пичи принц гордэктӥз."], "p": 605}, {"t": "text", "c": ["Нош мынам сюлэмы валантэм шорысь нош ик вӧсь луиз. Юай солэсь:"], "p": 607}, {"t": "text", "c": ["− Озьыен, арня талэсь азьло, асьмеос пумиськон ӵукна, тон татӥ, йылтэм-пумтэм пустыняетӥ, огшоры ӧд ветлы? Тон усем интыдэ утчад?"], "p": 608}, {"t": "text", "c": ["Пичи принц юнгес гордэктӥз."], "p": 609}, {"t": "text", "c": ["Нош мон дӥсьтытэк будэтӥ:"], "p": 610}, {"t": "text", "c": ["− Оло, ар тырмемен?.."], "p": 611}, {"t": "text", "c": ["Со эшшо золгес гордэктӥз.", "Одӥг юанэлы но валэктон ӧз сёты. Нош гордэктӥськод ке, сое «бен, озьы» шуэмен валано. Озьытэк-а?"], "p": 612}]}