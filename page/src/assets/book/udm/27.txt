{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "27", "p": 680}, {"t": "text", "c": ["− Тодӥськод-а… мынам розае… мон со азьын кыл кутӥсько.", "Нош со сыӵе ляб но лякыт сямо. Вань кужымез начар ньыль венез бордын гинэ.", "Кызьы со ассэ ачиз утёз?..", "Пыдъёсы лябӟемен, мон но вӧзаз пукси.", "Со вераз: − Тани пумыз вуиз…", "Ӧжытак ӝегатскиз но султӥз. Палэнэ одӥг вамыш гинэ лэсьтӥз.", "Нош мон вырӟыны но ӧй быгаты."], "p": 680}, {"t": "text", "c": ["Солэн пыд дортӥз, чилектэм кадь, ортчиз ӵуж тылси. Со ӧжытак сылӥз на. (—)", "Собере каллен-каллен, ӵогем писпу сямен,", "шыпытак гинэ усиз. Луо угось вань куараосты кысэ."], "p": 681}, {"t": "text", "c": ["Со дырысен куать ар ортчиз ини…", "Пустыняын луэм учыр сярысь мон нокинлы но ӧй мадьылы на. Улэп но таза бертэмелы эшъёсы шумпотӥзы.", "Мылкыды мынам секыт улӥз. Нош эшъёсылы вералляй: − Жадемлэсь со…", "Но дыр ортчемъя ӧжытак либатски. Но сюлэмшуге чылкак ӧз ортчы. Мон тодӥсько: со аслаз планетаяз бертӥз, угось ӵукна луо вылысь солэсь мугорзэ мон ӧй шедьты.", "Со туж ик секыт ӧй вал уго. Нош уйёсы мон кизилиосыз кылзыны яратӥсько. Вить сю миллион чингылиё гырлыос музэн шудо соос.", "Нош паймымонэз тани ма бордын. Такалы нырос суредакум, мон е сярысь вунэтӥськем."], "p": 684}, {"t": "text", "c": ["Нош етэк ныросэз уд юнматы.", "Соин ик аслэсьтым юасько: кыӵе ини отын, солэн планетаяз, ужпум?", "Кузьмам такае розаез ӧз сиы медам?"], "p": 685}, {"t": "text", "c": ["Но кытӥяз асме буйгатӥсько: «Ӧз, конешно, ӧз!", "Пичи принц розазэ уйлы банкаен ӵокталля. Таказэ но ӵем учкылэ…»", "Та малпанэн мон шудогес луисько.", "Соку кизилиос но ваньзы каньылак серекъяло."], "p": 686}, {"t": "text", "c": ["Нош мукет дыръя аслым верасько: «Кытӥяз ӝожомон дыр но луылэ… Соку оломае но адӟод!"], "p": 687}, {"t": "text", "c": ["Вунэтыса розадэ ӝыт пал шобыртытэк но кельтод. Яке така лушкемак кыре потоз…»", "Соку вань чингыли гырлыос бӧрдо кадь…", "Вань таӵе малпанъёс йырвизьлы валантэм.", "Тӥ но, мон сямен, Пичи принцез яратыны вуиды ке, валалоды: та сюлмаськон огшоры ӧвӧл. Ведь отын, кыдёкысь-кыдёкысь инмын, ноку но адӟымтэ такапи тодымтэ розаез сииз ке, быдэс дунне воштӥськоз."], "p": 688}, {"t": "text", "c": ["Инбаме учкелэ. Асьтэлэсь юалэ: «Улэ-а на отын розае? Оло, быриз ини со? Такапи сииз? Адӟоды: тӥ азьын вань дунне воштӥськоз…»", "Нош таӵе малпанъёслэсь дунзэс мӧйыос ноку но уз валалэ!"], "p": 689}, {"t": "text", "c": ["Та, мынам малпамея, дуннеын тужгес но чебер но тужгес но кайгырымон инты.", "Та ик пустыня сэрег азьло бамын но суредамын вал, нош мон сое нош ик суредай, тӥ сое умойгес мед адӟоды шуыса.", "Татын Пичи принц нырысьсэ музъем вылэ вуиз, собере ышиз."], "p": 690}, {"t": "text", "c": ["Туж сак учке, та интыез одно ик тодманы мед быгатоды шуыса, куке ке но Африкае, пустыняе шедиды ке.", "Татӥ ортчыны кылдӥз ке, куриськисько тӥледыз, эн дырте, та кизили улын ӧжыт возьмалэ!", "Нош тӥ доры пичи пи зарни йырсиен лыктӥз ке, со шара серекъяз ке но тӥляд юанъёсты шоры номыр но öз вера ке, тӥ, конешно, валалоды ни, кин со сыӵе.", "Соку – туж куриськисько тӥледыз! – монэ буйгатыны эн вунэтэ мынам кайгуам, ӝоггес гожтэ мыным, со берытскиз шуыса..."], "p": 691}]}