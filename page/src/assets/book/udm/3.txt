{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "3", "p": 42}, {"t": "text", "c": ["− Мынам улон интые туж пичи.", "− Солы тырмоз.", "Тыныд мон туж пичи така кузьмай."], "p": 42}, {"t": "text", "c": ["− Туж ик пичи ӧвӧл со… − суред шоры учкыса, вазиз пияш.", "Учкы али!", "Со умме усиз...", "Тӥни озьы мон Пичи принцен тодматски."], "p": 43}, {"t": "text", "c": ["Пияшлэсь кытысь вуэмзэ мон кема ӵоже ӧй вала.", "Пичи принц мыным пӧртэм юанъёс сётъяз, нош ку мон солэсь маке сярысь юалляй, со кылӥськымтэ кадь вал.", "Ӵапак ӧжытен гинэ, чаляк верам кылъёсысьтыз мыным ваньмыз усьтӥськиз.", "Озьы, ку со нырысьсэ мынэсьтым самолётме адӟиз (самолётэз мон уг суреда, мыным со ялан уг пӧрмы), со юаз:"], "p": 45}, {"t": "text", "c": ["− Та мар?"], "p": 46}, {"t": "text", "c": ["− Та макет ӧвӧл. Та самолёт. Мынам самолётэ. Со лоба. Мон данъяськыса валэктӥ солы, мон лобаны быгатӥсько шуыса. Соку со черектӥз:"], "p": 48}, {"t": "text", "c": ["− Кызьы! Тон инмысь усид-а?"], "p": 49}, {"t": "text", "c": ["− Бен, − востэм ответ сётӥ мон."], "p": 50}, {"t": "text", "c": ["− Тани серемес!.."], "p": 51}, {"t": "text", "c": ["Пичи принц чузъяськыса серектӥз, нош мынам ӧжытак воже потӥз: шуг-секытэ усемъёсыз серем карисьёсты мон уг яратӥськы.", "Собере принц вераз:"], "p": 52}, {"t": "text", "c": ["− Озьыен, тон но инмысь усид.", "Нош кыӵе планетаысь?"], "p": 53}, {"t": "text", "c": ["«Э-э, тӥни ма бордын вылэм ужпум, тӥни кытысь вуэм со та кыралэ!» − ас поннам малпай мон, собере шонерак юай:"], "p": 54}, {"t": "text", "c": ["− Озьыен, тон татчы мукет планетаысь вуид?"], "p": 55}, {"t": "text", "c": ["Но пумитам со ӧз вазьы. Аслобетме учкыса, сылӥз но, йырзэ сэзъяса, вераз:"], "p": 56}, {"t": "text", "c": ["− Ну, та арбериен кыдёке уд вуы тон… Пияш мур малпаськонэ усиз. Ӧжыт улыса, кисыысьтыз пичи такаме поттӥз но кема пукиз, суред шоры учкыса. Нош мынам йырвизьмы но малпанъёсы «мукет планетаос» котырын берганы кутскизы. Умойгес валан понна юай:"], "p": 58}, {"t": "text", "c": ["− Бен кытысь вуид тон, пияш?", "Кытын тынад доред?", "Кытчы нуо мынэсьтым пичи такаме?"], "p": 59}, {"t": "text", "c": ["Со ӧжытак малпаськиз но вераз:"], "p": 60}, {"t": "text", "c": ["− Ящик сётыса, тон туж умой лэсьтӥд: уйёсы така отын изёз."], "p": 61}, {"t": "text", "c": ["− Соиз зэм.", "Астэ визьмо возид ке, мон тыныд гозы сёто на. Собере ӵог."], "p": 63}, {"t": "text", "c": ["Такадэ нуназе отчы думылод."], "p": 64}, {"t": "text", "c": ["− Думылыны? Нош малы кулэ со?"], "p": 65}, {"t": "text", "c": ["− Ӧд гозыя ке, такаед кытчы ке пегӟоз ук, ышоз."], "p": 66}, {"t": "text", "c": ["Пичи эше нош ик серектӥз. − Кытчы бен со кошкоз?"], "p": 68}, {"t": "text", "c": ["− Кытчы, кытчы… Кудлань синмыз учке, солань ик кошкоз. Пырак-пырак мыноз но ышоз. Соку Пичи принц йӧн-йӧн вазиз:"], "p": 70}]}