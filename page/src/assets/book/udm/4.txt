{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "4", "p": 71}, {"t": "text", "c": ["− Со нокытчы но уз кошкы. Интые мынам туж пичи. Собере ӧжытак ӝожомыса будэтӥз:"], "p": 72}, {"t": "text", "c": ["− Пырак-пырак мынӥд ке но, кыдёке уд кошкы..."], "p": 73}, {"t": "text", "c": ["Тӥни озьы мон валай, вордскем планетаез асьмелэн коркамы быдӟа гинэ!"], "p": 74}, {"t": "text", "c": ["Соизлы мон туж ик ӧй паймы.", "Музъем, Юпитер, Марс, Венера кадь бадӟым планетаосын ӵош инмын туж уно мукет планетаос лобало на. Соос пӧлын туж пичиосыз но вань. Соосыз телескоп пыр но адӟыны туж шуг.", "Астроном инмысь выль планета шедьтэ ке, солы, ним интые, лыдпус гинэ сётэ,", "кылсярысь, «астероид 3251»."], "p": 75}, {"t": "text", "c": ["Мон сямен, Пичи принц «астероид Б-612» нимаськись планетаысь лобыса вуиз.", "Та астероидэз телескоп пыр огпол гинэ адӟылэмзы вань. Сое 1909-тӥ арын Турциысь астроном усьтэм."], "p": 76}, {"t": "text", "c": ["Аслаз усьтэмез сярысь астроном Калыккуспо астроном конгрессын мадем вылэм.", "Но солы ӧвӧл оскиллям. Турок дӥськутэз сэрен.", "Тӥни угось сыӵеесь соос, мӧйыос!"], "p": 77}, {"t": "text", "c": ["Но астероидлы удалтэм. Турок султан кышкыт указ поттэм. Со указъя вань турок калык Европаысь дӥсь нуллыны косэмын вал. 1920-тӥ арын астроном нош ик «астероид Б-612» сярысь ивортӥз. Таяз учыре астроном выль модая дӥсяськемын вал, соин ик солы табере оскизы."], "p": 78}, {"t": "text", "c": ["Выль астероид сярысь пыр-поч вераськон мӧйыос понна гинэ поттӥ. Соослы ик номерзэ но верай.", "Соос уга лыдпусъёсты туж ярато.", "Шуом, выль эшед сярысь мадиськод соослы.", "Соос ноку но уз юалэ: «Нош кыӵе солэн куараез?", "Кыӵе шудонэз яратэ?", "Бубылиосыз кутылэ-а?» «Кӧня арес солы?"], "p": 79}, {"t": "text", "c": ["Кӧня агай-вынъёсыз?", "Кыӵе секталаез?", "Атаез трос-а коньдон басьтэ?» − тани мае юало соос.", "Вот табере адямиез тодӥм, кожало соос.", "Кылсярысь, мӧйыослы вералод: «Мон лемлет кирпичлэсь пуктэм корка адӟи, солэн укно дураз веньтурын сяська (герань) будэ, нош липет вылаз дыдыкъёс пуко». Мӧйыос та коркаез син азязы пуктыны уз быгатэ.", "Соослы шуоно: «Мон корка адӟи, солэн дуныз − сю сюрс франк». Соку мӧйыос вазёзы: «Кыӵе чебер!»", "Со выллем ик луоз таӵе кылъёсын но: «Пичи принц сярысь верос тани маин оскымон луэ: со туж-туж мусо вал, ялан мынялляз. Эшшо солэн пичи така вордэмез потэ вал.", "Нош такапиез утча бере, со зэмос улэп адями». Но та кылъёслы мӧйыос уз оскелэ. Пельпумзэс выретозы но тон шоры номыре валасьтэм мурт шоры сямен учкозы.", "Соослы тазьы верано: «Принц Б-612 астероид нимо планетаысь вуиз». Вот табере тыныд соку ик оскозы."], "p": 80}, {"t": "text", "c": ["Сыӵеесь ини вань мӧйыос!", "Но соослы вождэс эн поттэлэ!", "Мӧйыосыз ӧжытак жаляны кулэ."], "p": 81}, {"t": "text", "c": ["Нош асьмеос, улонэз валась муртъёс, лыдпусъёсыз серем гинэ кариськомы."], "p": 82}]}