{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "5", "p": 85}, {"t": "text", "c": ["Та книгаме мон синпӧет выжыкылэз (волшебная сказка) сямен мадьысал.", "Тани тазьы: «Улэм-вылэм Пичи принц». Солэн улон музъемез − планетаез − туж пичи вылэм, аслэсьтыз гинэ ӧжытак бадӟым. Эшез но солэн ӧй вал…»", "Улонэз адӟем муртъёс та кылъёслэсь вань зэмлыксэс валасалзы. Та книгаме мон огшоры дыр быдтон понна гинэ уг гожтӥськы.", "Пичи эше сярысь гожтыны секыт. Сое тодам вайисько ке, сюлмы ик шымырске.", "Кельтӥз со монэ, пичи таказэ но сьӧраз нуиз. Со дырысен куать ар ортчиз ини.", "Но эшъёсыз вунэтыны уг яра.", "Та мадёнэ но сое малпаса гожтэмын.", "Дунне вылын эш шедьтыны шуг.", "Мӧйыосыз лыдпусъёс гинэ буйгато, нош мынам соос кадь луэме уг поты."], "p": 85}, {"t": "text", "c": ["Тӥни соин ик мон пӧртэм буёлъёс но карандашъёс басьтӥ.", "Мынам арлыдам выльысен суредан борды басьтӥськыны капчи ӧй вал. Вылаз ик, улытозям азьдага кыйез гинэ суредаме вань. Куать арескам.", "Конешно, мон эшелэсь тусбуйзэ умойгес возьматыны тыршо. Но пӧрмоз-а − уг тодскы…", "Одӥгаз суредын пӧрме кадь, нош мукетаз − чик уг кельшы.", "Ӝуждалаезъя но янгышасько: одӥгаз со туж бадӟым пӧрме, мукетаз туж лапег.", "Вылтуссэ но, дӥсьсэ но умой уг тодскы ни.", "Мукетыз бордын но янгышасько, дыр.", "Я ни, эн тэргалэ монэ.", "Эше угось мыным номыре но ӧз валэкъя.", "Со монэ асэныз ӵошатӥз, луоз.", "Но ящик пыр мынам пичи такаез адӟеме ӧз луылы.", "Мӧйыослыгес кельшисько, дыр, пересьмыны кутскисько."], "p": 86}, {"t": "text", "c": ["Эше сярысь нуналлы быдэ мар ке выльзэ тодылӥ. Солэн планетаез сярысь, улэм-вылэмез сярысь, улон музъемзэ кельтэмез сярысь.", "Но со юри валэктыса ӧз улылы, кыл куспетӥз гинэ поттылӥз.", "Озьы куиньметӥ нуналаз мон баобабъёс сярысь кылӥ."], "p": 88}, {"t": "text", "c": ["Вераськон така бордысь ик потӥз. Сюлмаськыса эше юаз: − Такапиос векчи писпуосыз сиё-а?"], "p": 90}, {"t": "text", "c": ["− Сиё."], "p": 91}, {"t": "text", "c": ["− Вот умой!"], "p": 92}, {"t": "text", "c": ["Маин со умой − мон ӧй вала. Нош Пичи принц будэтӥз: − Озьыен, соос баобабъёсты но сиё?"], "p": 94}, {"t": "text", "c": ["Мон валэктӥ, баобаб векчи писпу ӧвӧл шуыса. Со туж бадӟым, черк ӝужда. Одӥг баобабез слон уллё но сиыны уз быгаты."], "p": 95}, {"t": "text", "c": ["Слон сярысь кылыса, Пичи принц серектӥз:"], "p": 96}, {"t": "text", "c": ["− Соосыз огзы вылэ огзэс пуктоно...", "Собере ӝот-ӝот ватсаз на:"], "p": 97}, {"t": "text", "c": ["− Нырысь-валысь баобабъёс но туж пичи луо."], "p": 98}, {"t": "text", "c": ["− Шонер.", "Нош малы така баобабез сиыны кулэ?"], "p": 99}, {"t": "text", "c": ["− Ма кызьы-о сотэк? − вазиз со."], "p": 100}, {"t": "text", "c": ["Кӧня йырме тӥяй, соку номырзэ но ӧй вала вал. Тодӥ ини берлогес."], "p": 101}, {"t": "text", "c": ["Пичи принцлэн планета вылаз, котькытын сямен ик, пайдаё но пайдатэм турын-куаръёс будӥзы.", "Озьыен, музъем пушкын пӧртэм будосъёслэн кидысъёссы вань.", "Но со тысьёсыз адӟыны уг луы: пыдлон, музъем пушкын кӧло соос.", "Собере, дыр вуэ ке, кыӵеез ке кидыс сайка, уд лэзе, шунды пала выллань кыстӥське. Нырысь со удъёс ваньзы ик чебересь.", "Редис-а со мычиськем яке роза − ойдо ӵок, мед будозы.", "Урод турын потэм ке, сое выжыеныз ишкалтоно.", "Нош Пичи принцлэн планета вылаз туж урод будослэн тысез улэ вылэм… Баобаблэн тысез."], "p": 102}, {"t": "text", "c": ["Вань музъем соин алямын.", "Ас вакытаз ӧд быдты ке сое, берло уд вормы ни.", "Быдэс планетаез басьтоз. <—>", "Нош планета туж пичи ке, баобабъёс сое быдэсак пазьгозы."], "p": 103}, {"t": "text", "c": ["− Отын одӥг правилоез юн чаклано, − берлогес вераз мыным Пичи принц.", "− Ӵукна султӥд, мисьтӥськид − соку ик планетадэ чакланы пот.", "Пичи дыръязы баобаб удъёс роза удлы кельшо. Берлогес висъяськыны кутско. Вот соку ни соосыз нуналлы быдэ урыны кулэ.", "Та уж мӧзмыт ке но, сокем секыт ӧвӧл."], "p": 104}]}