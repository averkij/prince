{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "6", "p": 105}, {"t": "text", "c": ["Пичи принц монэ баобабез суреданы косӥз. Мед, пе, сое Музъем вылын улӥсь нылпиос но тодмалозы."], "p": 105}, {"t": "text", "c": ["− Соос куке, оло, кузь сюресэ потозы, − шуиз со, − тодон-валан мултэс уз луы. Мукетыз уж возьмасал на, изъянэз уз луы.", "Нош баобаб шудтэм учыре вуттоз.", "Мон тодэмъя, одӥг планетаын азьтэм мурт улэм.", "Куинь баобаб удэз со ас вакытаз урытэк кельтэм…", "Со планета сярысь Пичи принц мыным пыр-поч мадиз. Солэн верамезъя ик суред но лэсьтӥ.", "Калыклы визь-нод сётъяны уг яратӥськы. Нош кин тодэ, кыӵе кышкытлык баобаб вае. Тужгес но астероидэ сюрем муртъёслы. Соин ик туннэ аслэсьтым сямме воштоно луисько. «Нылпиосы, − шуисько мон. − Баобаблэсь кышкано, солэсь утялскелэ!»", "Эшъёсме чакласькыса улыны косэме потэ, сакгес луыны. Баобабъёслэсь кышкытлыксэс соос уг валало на. Азьлогес мон но уг валаськы вал, соин ик та суред бордын ужаны тырши.", "Юалоды, оло: малы книгаын та баобаб выллем мукетыз суред ӧвӧл ни?", "Веранэ вакчи: суредаме уг лу.", "Нош баобабез суредакум, йырвизьмам одӥг малпан каръяськиз: та туж кулэ ужпум, суредатэк кельтыны нокызьы но уг яра, соин ик суред но пӧрмиз."], "p": 106}, {"t": "text", "c": ["О, Пичи принц! Пумен мон валай, макем огпӧртэм но мӧзмыт улонэд вылэм.", "Туж кема дыр ӵоже тынад шумпотонэд одӥг гинэ вылэм: шунды пуксёнэз учкыны яратылӥд.", "Со сярысь мон ньылетӥ нуналаз ӵукна тодӥ. Тон шуид:"], "p": 108}, {"t": "text", "c": ["− Мон шунды пуксёнэз туж яратӥсько.", "Пуксемзэ ойдо учком!"], "p": 109}, {"t": "text", "c": ["− Ӧжытак возьмано луоз."], "p": 110}, {"t": "text", "c": ["− Мае возьмано?"], "p": 111}, {"t": "text", "c": ["− Шунды пуксемез."], "p": 112}, {"t": "text", "c": ["Нырысь тон паймид, собере серектӥд но верад:"], "p": 113}, {"t": "text", "c": ["− Мон асме весь дорам кожасько на."], "p": 114}, {"t": "text", "c": ["− Бен, озьы. Милям музъеммы зэмзэ но мукетгес. Котькин но тодэ ук: Америкаын лымшор дыръя Франциын шунды пуксе ни."], "p": 115}]}