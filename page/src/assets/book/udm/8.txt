{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "8", "p": 151}, {"t": "text", "c": ["− Аслэсьтыд сяськадэ яратӥськод ке, быдэс улосын, миллион кизилиосын тынадэз кадь сяська ӧвӧл ни ке, тодӥськод: тон шудо.", "Соку инме учкиськод но мапаськод: «Кытын ке но отын мынамез сяськае улэ».", "Нош ыжпи сое сииз ке, тон понна вань кизилиос кысозы.", "Тон сямен, со огшоры сюлмаськон-а?"], "p": 151}, {"t": "text", "c": ["Солэн чидамез ӧйлась ни, зар-зар бӧрдыны кутскиз.", "Куазь ӝомаз.", "Мон ужме аналтӥ.", "Табере мыным акылес болт но, молот но, сю куасьмон но, эзель но серемес потӥзы.", "Мынам планета вылам − Пичи принц бӧрдэ. Сое буйгатыны кулэ.", "Мон сое, ки вылам ӝутыса, веттаны ӧдъяй. Шыпыртӥ солы: «Яратоно сяськаедлы номыр но уз луы…", "Мон такапиедлы нырос суредало… Нош сяськадэ андан шобырен шобырто… Мон...»", "Мар верамме мон ачим но ӧй вала ни. Сюлмы ик умойтэм луиз.", "Нош кыӵе кыл солы верано, маин мылкыдзэ но сюлэмзэ берыктоно…", "Бӧрдон шаер валантэм."], "p": 152}, {"t": "text", "c": ["Ӧжыт улыса, тодмотэм сяська сярысь уногес тодӥ.", "Пичи принцлэн планетаяз огшоры сяськаос гинэ будӥллям. Соос нокинлы но ӧз люкетылэ.", "Ӵукна усьтӥськыса, ӝыт пал шуяллязы.", "Нош одӥгез сяська олокытысь вуэм кидыслэсь ӝужам. Пичи принц со шоры паймыса учкылӥз. Солэн удэз угось нокыӵе сяська удлы уг кельшы вал.", "Оло, со чылкак мукет баобаб?", "Но тодмотэм уд будӥз но модослы пӧрмиз. Собере самой йылаз ик сяська пучы кылдӥз.", "Сыӵе бадӟым пучыез Пичи принцлэн адӟылэмез ӧй вал на. Нош адӟылымтэ куно усьтӥськыны ӧз дырты. Аслаз вож корказ кема кильтыръяськиз,  сяськаезлы пӧртэм буёл бичаз.", "Чеберъяськиз но дыртытэк дӥсяськиз, аслэсьтыз вылӥ дунзэ тодыса кадь."], "p": 154}, {"t": "text", "c": ["Дунне азе, кыӵе ке мак сямен, погмаськем дӥськутэн усьтӥськемез ӧз поты. (—)", "Со угось туж чильтыръяськись вал!", "Озьы нунал бӧрсьы нунал кыстӥськиз.", "Но тани ог ӵукна сяська усьтӥськиз."], "p": 155}, {"t": "text", "c": ["Усьтӥськиз но вушйылыса вераз:"], "p": 156}, {"t": "text", "c": ["− Ах, мон мырдэм сайкай… Вождэc эн вае мыным. Мон копак погмаськемын на.", "Пичи принц шумпотэмезлы чидатэк вазиз: − Ой, кыӵе Тӥ чебер!"], "p": 158}, {"t": "text", "c": ["− Зэм-а? − шыпыртӥз сяська.", "− Собере, учкы ай, мон шундыен ӵош вордӥськи."], "p": 159}, {"t": "text", "c": ["Пичи принц куноезлэсь ушъяськон сямзэ соку ик валаз. Озьы ке но, сяська туж чебер вал, сюлэмез вырӟытымон чебер! Ӧжыт улыса, сяська куриз: − Сиськон дыр вуэмын, кадь. Оло, сюлмаськод мон сярысь?..", "Пичи принц кепыраз. Собере, лейка шедьтыса, сяська вылэ ошмес ву кисьтӥз."], "p": 162}, {"t": "text", "c": ["Нош сяськалэн йӧнъяськон но йыркуръяськон сямыз вань на вылэм. Пичи принц чылкак курадӟиз соин.", "Сяськалэн модос бордаз ньыль венез вал. Огпол сяська вазиз:"], "p": 163}, {"t": "text", "c": ["− Тигръёс мед лыктозы! Мон соослэсь уг кышкаськы!"], "p": 164}, {"t": "text", "c": ["− Мынам планетаям тигръёс ӧвӧл, − валэктӥз Пичи принц. − Собере тигръёс турынэз уг сиё."], "p": 165}, {"t": "text", "c": ["− Мон турын ӧвӧл, − йыркуръяськиз сяська."], "p": 166}, {"t": "text", "c": ["− Вождэс эн вае…", "− Зэм, тигръёс мыным кышкыт ӧвӧл. Но мон тӧллэсь кышкасько.", "Кыӵе ке шобретэд ӧвӧл-а?"], "p": 167}, {"t": "text", "c": ["«Турын-куар, нош ачиз тӧллэсь кышка…паймод...» − малпаз Пичи принц. Секыт ик та сяськалэн сямыз»."], "p": 168}, {"t": "text", "c": ["− Ӝыт пал кыӵе ке шобретэн ворса монэ.", "Татын тӥляд кезьыт.", "Мӧзмыт планета.", "Вот мынам улон интые…", "Сяська шуак шып кариськиз.", "Со угось татчы кидысэн вуиз,", "соин ик мукет дуннеос сярысь номыре ӧз тодылы.", "Нош пӧяськыны возьдаськиз. Собере, ӧжытак кепыр потыса, огпол-кык пол кызйиз: Пичи принц но уга ас янгышсэ мед валалоз."], "p": 169}, {"t": "text", "c": ["− Кытын-о шобретэд?"], "p": 170}, {"t": "text", "c": ["− Мон дась. Но нырысь верамдэс кылзэме потэ вал. Азьвыл улэмды сярысь."], "p": 171}, {"t": "text", "c": ["Сяська золгес кызыны кутскиз. Малпаз, дыр: Пичи принц, янгышсэ валаса, золгес мед курадӟоз!"], "p": 172}, {"t": "text", "c": ["Пичи принц сяськазэ яратӥз ке но, ӧжытак малпаськонэ усиз. Сюлмысьтыз ӟеч осконэз но сӥяны кутскиз.", "Сяськалэн огшоры быльтыртэмез солы ӧз яра. Кытӥяз шудтэм калэ вуттылӥз…"], "p": 173}]}