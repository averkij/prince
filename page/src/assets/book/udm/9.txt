{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Пичи принц", "p": 1}], "body": [{"t": "h2", "c": "9", "p": 174}, {"t": "text", "c": ["− Уг яра вал сое кылзыны, − огпол вераз мыным Пичи принц. − Сяськалэсь тяпыртэмзэ кылзыны кулэ ӧвӧл.", "Соос шоры учконо гинэ, ческыт зынсэс шокано-зынъяно.", "Мынам сяськае быдэс планетаме ческыт зынэн шобыртӥз. Нош мон солы шумпотыны ӧй быгаты. Тигръёс сярысь вераськон... Серектэм но шумпотэм интые, мон вожме поттӥ...", "Пичи эше вераз на:"], "p": 174}, {"t": "text", "c": ["− Мон соку номыре но ӧй валалля!", "Сяськаез кылызъя ӧвӧл, ужезъя дунъяно вылэм.", "Со мыным чеберлык но ческыт зын кузьмаз, вань улонме югдытӥз.", "Мыным дорысьтым пегӟыны уг яра вал.", "Йӧнъяськон сям но буш кылъёс сьӧрысь мон солэсь чебер мылкыдзэ ӧй адӟы.", "Мон угось туж егит на вал. Яратонэз нош ӧй тодылы. Мон валамъя, Пичи принц кошкылӥсь тылобурдоосын ӵош лобыны малпам.", "Берпум ӵуказ планетазэ ӝикытак гинэ октэм-калтэм.", "Ӵындӥсь вулканъёссэ тужгес ик умой тазатэм.", "Ужась вулканэз кык вылэм.", "Ӵукъёсы соос вылын принц сиён-юон пӧсятылэм.", "Со сяна, одӥг кысэм вулканэз но вылэм на.", "Но, шуиз со, улонын олома но луылэ. Соин ик кысэмзэ но тазатӥз.", "Тазатэм вулкан уг пуштылы, лачмыт тылын гинэ ӝуа.", "Нош пуштылыса ӝуась вулкан, муръё пушкысь су ӝуаку сямен, куашетӥсь тылпулы кельше. Конешно, асьмеос, Музъем вылын улӥсь адямиос, пичиесь, нош вулканъёсмы бадӟымесь, соин ик соосыз тазатыны ум быгатӥське. Соин сэрен вулканъёсмы шуге-леке вуттыло."], "p": 177}, {"t": "text", "c": ["Пичи принц баобабъёслэсь берпум удзэс но мӧзмысагес уриз.", "Малпаз уга: татчы со ноку но уз берты ни. Озьы ке но, дышем уж мылкыдзэ ӝутӥз.", "Нош сяськаез вылэ ву киськамез бере бӧрдэмез ик потӥз. Пияла банкаен шобыртэмезлэсь азьло, каллен вераз:"], "p": 178}, {"t": "text", "c": ["«Ӟеч луэлэ». Но кильтыр сяська пумитаз ӧз вазьылы."], "p": 180}, {"t": "text", "c": ["− Ӟеч луэлэ, − Пичи принц эшшо огпол вераз на."], "p": 181}, {"t": "text", "c": ["Сяська кызйиз. Ӧвӧл, кынмемлэсь ӧвӧл."], "p": 182}, {"t": "text", "c": ["− Мон шузи вал, − вазиз сяська, ӧжыт улыса. − Вождэ эн потты. Шудо-буро мед луод."], "p": 183}, {"t": "text", "c": ["Пыкылытэк, небыт вераз. Пичи принц паймиз. Сылэ, кияз шобретсэ кырмыса, ма карыны паймыса. Кытысь-о таӵе ненег кылъёс шедьтӥз сяська? − Озьы, озьы. Мон тонэ яратӥсько, − кылӥз со. − Сое тодымтэед понна мон ачим янгыш.", "Ойдо, ӵок ини со сярысь. Тон но, мон кадь ик, шузи вал.", "Я, шудо-буро мед луод… Нош шобреттэ кушты. Мыным со кулэ ӧвӧл ни."], "p": 186}, {"t": "text", "c": ["− Нош тӧл…", "− Мон олокыӵе ик кынмись ӧвӧл.", "Уй омыр но пайдаё луоз.", "Мон сяська ук."], "p": 187}]}