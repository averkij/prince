{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Викӏазив талхъан", "p": 1}], "body": [{"t": "h2", "c": "Макьала 1", "p": 3}, {"t": "text", "c": ["Ду эк дус ухуб мутиль, \"Якьинжуд хабарте\" букӏузиб китабицциб, тамаллажуд дуццубналлахьал кабжибзиб китаб бихве, тамашаллазиб суурат бахкубзибде дамми. Хвалазиб мгӏяльгӏун бихве сууратижиб - гӏудгӏав букӏузиб - са дуъла жанавар бусиб, бинбукун тибде.", "Нахиттал кабжибде сурат:"], "p": 3}, {"t": "text", "c": ["Китаабицциб кабжиб бихве: \"Гӏудгӏавлидиль саннибле, чӏгӏям бакьакквит, кьюртигъу бусибзиб жанавар\" букӏул. Дахъе пикре укӏул ужибжиля, эххиллязиб жунгли-дуццалла муссаллахьал, ранг-рангла кӏаламтациля хиттазиб, диля сибталлазиб, суурат кабгад дудиль. Их де суурат №1.", "Нахе де, дудиль кабжибзиб:"], "p": 6}, {"t": "text", "c": ["Кабжибзиб диля сурат табдакӏадну хвалажубли, йиже чидгьул ухаттуккулдай уща укӏул."], "p": 8}, {"t": "text", "c": ["–Кьапӏалтал ухабуккува? - букӏай дицце ильтте."], "p": 9}, {"t": "text", "c": ["Кьапӏа кьеле аде их кабжибзиб.", "Гӏудгӏавде, пильжакьа кьюртӏагъибзиб.", "Гьиба цӏиль кабгад гӏудгӏавла буккиб пильжакьа бинисабильгун, хвалажубли эгъахъи. Ихттадди сикъиль мгӏягӏне бакьий биккай эгъахъи.", "Кӏе диля суурат №2:"], "p": 10}, {"t": "text", "c": ["Гьаре гьиба удиль гӏудгӏав-мгӏяльгӏунте, я дууккищал, я ттаалищал каммадижитну, иля гиуграпиялла, истуриялла, арипмитикӏалла дуруссе дакьи буццара бакьа, букӏай хвалельте дицце.", "Наале агул, ду эк дус ухуб мутиль, гӏяхссив суурате каттийган агаквал каттильгунзивде. Ихтте квиял суураталла бидухъаквал, гьакал уукӏе бахъубзибде диля.", "Хвалажубли сукъучӏу сисечӏу игъегъул, бикӏате бууццул саб мгӏягӏне бикьи, чибдатахъи, гьегъебидагъахъи."], "p": 12}, {"t": "text", "c": ["Налли, дамми чибукъе сал гӏяче дикӏе гьабакьиб, люччикли учӏи гӏюкьи.", "Либиль дуналжиб гӏиихгӏяд идижиля.", "Дурусле гьаиб, гиуграпияя гӏяхле баже дамми.", "Сухъ кгӏякьчикитӏун, Китайбал Аризуна тиксабакьи вихул вихвад.", "Дучӏили хьунижиль чиухъиттидиль гӏяхле мгӏямпгӏятӏ бихул бихве иль."], "p": 13}]}