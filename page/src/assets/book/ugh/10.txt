{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Викӏазив талхъан", "p": 1}], "body": [{"t": "h2", "c": "Макьала 10", "p": 189}, {"t": "text", "c": ["– Гье жанаварте, мгӏюхъбе..", "– Са кӏве мгӏяхъв чааттаххюль яхӏ бакьи бажильсаб, ильттациль ляхӏямцле агахъи биккаххад.", "Ал дгӏукьяжуд адихваи ляхӏямцӏле. Аквал ча сабашилялну гьиба ду яхкви. У кьеле гьихъле ухилялде.", "Хвалазиб жанварриталкьеле ду ухккулада. Диляя кканжуппе лидкӏва. Уукӏе тахьвле таттачӏибсай синна агъв ццацце.", "Гьиба юкӏибсай: – Бузбильтӏметихъит, уукӏе згӏябихулну!", "Ваши баикьиб ухуттеле – ватище."], "p": 190}, {"t": "text", "c": ["Викӏазив талхъанли сай йиссул яхквахъи биккулдае или.", "Гьакал угьтанзиб уггеде ид.."], "p": 191}, {"t": "text", "c": ["Викӏазив талхъанна ди гьис акле бихве 325,326,327,328,329 бал 330 нумирра аситируйтадди."], "p": 192}, {"t": "text", "c": ["Налттаже сибта тевидачӏи пикре баакьибсав ильдиль: сикӏабухая бакьизиб бааччи биккулква, сикабухая бахийя бажиль саб ибле."], "p": 193}, {"t": "text", "c": ["Сибталлазиб астируйтлижив хӏирвихул тивле ужибсав пача. Шгӏикьялля рангла къабттан чибле кижибде иль тахижив, бара баразиб лихьали ахъчиб гьабакьибзиб."], "p": 194}, {"t": "text", "c": ["– Гьара, нахе диля къазахъя – укӏулсав пача, Викӏазив талхъан теевидигун"], "p": 195}, {"t": "text", "c": ["– Ду сагъунне гӏульхӏинва йили? – ибт ухубсав Викӏазив талхъан, – Дукӏуну сибта вихкулсав сини!", "Бакӏуладе или, пачне, дикӏе пурмалла, чуй саматле пикре букӏай: ихтаддиль гьар инсан – чула къазахъице хӏясиб викьу."], "p": 196}, {"t": "text", "c": ["– Актасавхе гьаре, у вахкви биккулдану – укӏулсав пача, ухьтанне, са инсанна бухая пача ажи бичийква ибле."], "p": 197}, {"t": "text", "c": ["Викӏазив талхъан алава чибгьибсав – чинакӏа бухая кижи ажийва ибле. Пачала букьинзиб къабттанидиль либиль ди бусиб бужиб саб.", "Хъямле ваццулихьали кицул ужи чибукъуб саб.. Гьагь кабечӏибсав ильдиль сухъ."], "p": 198}, {"t": "text", "c": ["– Гьядат хӏясибле, пача тавле гьагь кабечӏи аагузиб асаб – укӏулсав пача", "– Гьиба кабечӏилляде!"], "p": 199}, {"t": "text", "c": ["– Хабараквит де, – укӏулсав Викӏазив талхъан, гьакал ускуччиб.", "– Дахъе хьунижив катильгун, ватъя уссаквал.", "– Абхале диля пурман саб, гьагь укӏе – укӏул сав пача. Чум дусъя багьаквад дамми гьагьбукӏужуб.", "Тамашаллалчӏу саб дамми.", "Налли, гьаре гьагьукӏе!", "Нале итти диля пурман."], "p": 200}, {"t": "text", "c": ["– Усккулда ду…гьиба ухилляда.. — укӏулсав Викӏазив талхъан, цӏаитӏин гьичиб."], "p": 201}, {"t": "text", "c": ["– Гьегь, гьм… Абхале… абхале диля пурман итти, сухъ гьагь кабукӏа, сухъ. Хьиба сагъунне ттабидагъи дихьиль аххал, бара хӏясичӏу ухубсав пача."], "p": 202}, {"t": "text", "c": ["Пачнадди гьис бажизиб – чула пурманни гъай аквит лгӏявбичӏихъи.", "Синна гьаибзибли лгӏявбикӏекӏаххан ужи вихул ужиблясав их. Налтта ъиинназив пача ужибсав их.", "Амма укӏилля кгӏянтӏизив, налли эгъийжуд пурманте дилюккун ужибсав."], "p": 203}, {"t": "text", "c": ["– Яхле дудиль диля къазахъли пурман биччилле ухьулла хъалчӏе ажий гьаибзиб – гьавкӏул вихве ильдиль – ид ажий ухахале, дижиб багьна бихва, синжиб абихвану."], "p": 204}, {"t": "text", "c": ["– Ду кижи ажиляли? – ухкку-ухккугьия хьайбагъиб сав Викӏазив талхъанидиль."], "p": 205}, {"t": "text", "c": ["– Диля пурман саб итти: киже! – укӏулсав пача, багьлал синна къабттанна хьайиля чарчисабакьиб."], "p": 206}, {"t": "text", "c": ["Викӏазив талхъан уукӏухъун ужибсав. Бикӏазиб ди саб. Гьаре яниб пачала дикьи мусса?"], "p": 207}, {"t": "text", "c": ["– Ва диля пача – укӏулсав, – ажиляли у хьай вагъи?", "– Диля пурман: вагъа! – видгӏяхиб гьаибсав пачадиль."], "p": 208}, {"t": "text", "c": ["– Диля пача.."], "p": 209}, {"t": "text", "c": ["Гьаре, чинабну иля пачаллугъ? – Чинабкӏал, – жуваб бакьибсав пачадиль – Чинабкӏал?"], "p": 211}, {"t": "text", "c": ["Пачадиль нгӏяхъ чибдусибсав синна дильжебал алавжуд дуумажже."], "p": 212}, {"t": "text", "c": ["– Улккад, нахтте сикӏал иляи? – укӏул хьайбагъибсав гьибая Викӏазив талхъанидиль."], "p": 213}, {"t": "text", "c": ["– Гьу сад – укӏулсав пача."], "p": 214}, {"t": "text", "c": ["Сили кӏунулла их якьинзив пачаде, чачӏулла дазу-дигъя ахтарде дикьехъузив."], "p": 215}, {"t": "text", "c": ["– Гье думе итти лгӏявдикӏули? – укӏулсав Викӏазив талхъан"], "p": 216}, {"t": "text", "c": ["– Гӏяжябле – укӏулсав пача. – Дуумадиль буссахӏятӏ дудиль гьаибзиб бикьу.", "Гьаибзиб бикьекьужуб баататад дудиль."], "p": 217}, {"t": "text", "c": ["Викӏазив талхъан гьакал укӏухъун ужибсав. Улккад сини бухадиль нахизиб гьунар! Сав гьиба гьабулхъунзиб бегвалалже сель агъвцӏану гӏяппяжина чивгьелляде, вецӏануква, яра дгӏяш, яра кӏведгӏяшжина чивгьилялде. Гута тин бидикьия бажиляде!", "Синна ди гьантабдичиб гьанзукь ухубсав, гьиба синна синдиль укӏе бакьиб, тиляде бакьибсав пачацце"], "p": 218}, {"t": "text", "c": ["– Бегвала гьиркабикул бахкви биккулдакьанну...", "Ажилял бухале, биккаква бегвалали пурман, саб гьиркабкахъи...", "– Дудиль сизивкӏа бухая диля къазакъли пурман биччилле лгӏяхӏамцӏала дикьле гӏихихъи, яра хабар кабгахъи, яра ухьулла хъалчӏилже ччурвижи, яхле ухахале чижиб бихвану гӏяяб – дижиб, яра синжиб?"], "p": 219}, {"t": "text", "c": ["–Ижиб бихва, диля пача, – видгӏяхиб укӏиб сав, Викӏазив талхъан."], "p": 220}, {"t": "text", "c": ["– Гьакал дуруссиб саб,— укӏулсав пача. –Гьар инсанни, ихидиль бакьи ухилязиб пурман билюккунзиб бихва.", "Аре, чӏикьсибта гӏякьлюллазиб бухи биккай.", "Удиль пачаллугъла умматице, ухьуцце тгӏяхӏдинкаттига укӏул пурман биччитте, чисабхъун лакӏчикикьу у.", "Пурман билюччи ихтияр либ дицциб, гӏякьлюллажуд пурманте дилюккун дихьле"], "p": 221}, {"t": "text", "c": ["– Гье бегвала гьиркабкахъи сагъунне бакьилява? – гьибая укӏулсав Виказив талхъан: сухъ сикӏа бухая хьай багъале, гьиба гьегъе виичече их, жуваб баакьадаже."], "p": 222}, {"t": "text", "c": ["– Бегвалая гьиркабкахъи ажий.", "Дудиль сини пурман биччиля.", "Амма сибта, бажизиб вахт сабагъадаже ужибжиля. Налзиб бихва пачала гӏякьвле "], "p": 223}, {"t": "text", "c": ["– Гье бажизиб вахт мут сабигъузибну? – укӏулсав Викӏазив талхъан."], "p": 224}, {"t": "text", "c": ["– Гм, гм, – укӏул жуваб бакьибсав пачадиль бгӏюцциб кӏалиндарра кӏапне чийгьаттикьугьия. – Вахт сабагъилял саб... гм, гм… иял иль бухилял саб дархгӏе ве сахӏятӏбал агъвцӏал мулутле."], "p": 225}, {"t": "text", "c": ["– Гьагь кабечӏибсав Викӏазив талхъаннидиль.", "Хъямле саб яниб, вагьли биккул мутиль гьиркабикузиб бегвала бахкви гъамаквал.", "Дурусле гьаиб, битӏибсав или."], "p": 226}, {"t": "text", "c": ["– Гьаре, ду ваши вахт аагул саб – укӏулсав иль пачацце. – Гьиба сечӏу бакьизиб либаква диля яниб."], "p": 227}, {"t": "text", "c": ["– Ужеква! – укӏулсав пача: ухьтаннеде их синна са илляй къазакъ ливле, налли вашихъи биккулааде. – Вахьмахьут, у дудиль министирри катиляну."], "p": 228}, {"t": "text", "c": ["– Силля министирри? – укӏулсав Викӏазив талхъан."], "p": 229}, {"t": "text", "c": ["– Силля.. ссудла."], "p": 230}, {"t": "text", "c": ["– Ссуд бакьизив чачӏу ливакваква янив!"], "p": 231}, {"t": "text", "c": ["– Се бакӏун, – укӏул сав пача. – Налла либиль диля пачаллугъ багьаквад.", "Гьакал ухъналда ду, уучея уукая каттагъи муссая либаква диля яниб, хьваале вашия ахъре либалаква.. Викӏазив талхъан, къугьчикиццул, сухъкад кьгӏякьчикитӏунсав дийля идиннащал. – Бахквад – укӏулсав – дудиль, ихттубъя чачӏу хибаква."], "p": 233}, {"t": "text", "c": ["– Абхале, иля итти ссуд бакьа.", "– Гьис гъиинназиб бихва иль.", "Вагьидиль вагьли ссуд бакьи квасибъя къиинбихва, салтадди бакьильжия. Лекьле вагьли ссуд бакьи виихузив, хвалазиб гӏякьлулла инсан вихва."], "p": 234}, {"t": "text", "c": ["– Дамми дудилял ссудте дикьи чинабиччиль ухилялда, – укӏулсав Викӏазив талхъан. – Янив ужи дикӏель сили бажизибну."], "p": 235}, {"t": "text", "c": ["– Гм, гм.. – укӏулсав пача.", "– Либле бухибда диля дийлижиб са бухъна васа.", "Дуччили кьипӏирбукӏул бикьулда.", "Нахе бухъна васай ссуд бакьи ажилялде удиль. Сухъ-сухъ кахьви хӏюкму биикьа.", "Иля арильгуб дихва ихиля жан. Амма, гьар кахьви хӏюкму бакъибжиля, батигъа. Ихи айчивицция бажиль саб: са саб их ниссиля яниб либзиб."], "p": 236}, {"t": "text", "c": ["– Абиччихъид дамми кахьви хӏюкму бикьи, – укӏулсав Викӏазив талхъан. – Ваши вахт саб, гьаре."], "p": 237}, {"t": "text", "c": ["– Асаб, вахт асаб, – укӏулсав пача"], "p": 238}, {"t": "text", "c": ["Викӏазив талхъан ваши хӏядур ухублихьали, ид ухъна пачай абиккан агахъи биккул ужиблясав"], "p": 239}, {"t": "text", "c": ["– Диля пача, иля пурман гьаибмале бикьихъи биккул ухуттеле, – укӏулсав иль, – гъам саб удиль дамми са гӏякьвлуллазиб пурман гьаччи.", "Масала, гьакка пурман ду хена бгӏуссахӏатӏ ттаавичизиб, са мулутилля тӏашкиццаквит..", "Диля пикре хӏясибле бажизиб вахт сабагъиб саб иля пурманни."], "p": 240}, {"t": "text", "c": ["Пачадиль сечӏу жуваб бакьаквадихьле, Викӏазив талхъан, никӏалла пикре укӏул ужиб, тегьабатул сигья савъя, гьаттагулсав."], "p": 241}, {"t": "text", "c": ["– Диля вакилли каатулда у! – укӏул видгӏяхиб вгӏякабечӏибсав пачадиль ихи гьегъе."], "p": 242}]}