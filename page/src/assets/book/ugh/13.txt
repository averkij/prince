{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Викӏазив талхъан", "p": 1}], "body": [{"t": "h2", "c": "Макьала 13", "p": 277}, {"t": "text", "c": ["Викӏазив талхъан гьаттагулсав, пашманне, уукӏея згӏябухуб. – Валлагь, йиштте хвалажуб гьакал чгӏягъяжуб уй саб, – ибле пикре укӏул ужибсав хьуниживгьия."], "p": 278}, {"t": "text", "c": ["Агъвибиль ди, са сеххузив инсанна бужиб саб.", "Синна гӏячильцце винкгӏяхъибле вихул, Викӏазив талхъан дакӏвивачӏиб мутиль бикӏчӏу ахътегьабакьиблясав."], "p": 280}, {"t": "text", "c": ["– Валгьитти, – укӏулсав ихицце Викӏазив талхъан,", "– Илля пӏапӏрус бгӏяххибква."], "p": 281}, {"t": "text", "c": ["– Гӏябиже кӏве - хьу.", "Хьубал ве - вицӏнукӏва.", "Вицӏнукӏва бал гӏяб - вицӏнухьва.", "Валгьитти.", "Вицӏнухьва бал ве - гъанукӏва.", "Гъанукӏва бал эк - гъанугӏючӏумал.", "Испишка бидечӏи вахт либаква.", "Гъануэкка бал хьу - гӏябцӏануса.", "Уф!", "Лидиль дикьле, абхале, хьудгӏящли са миллиунни экдгӏящли гъанукӏва азийли ведгӏящлигӏябцӏал."], "p": 282}, {"t": "text", "c": ["– Силля хьудгӏяш миллиун?"], "p": 283}, {"t": "text", "c": ["– Ягь? Ливалди янив?", "Хьудгӏяш миллиун…. Силляильчӏу аххуна…", "Гӏябра гӏяче лидкьал! Гӏячильццивзив инсанда ду, гъай укӏи вахт либаква диля!", "Кӏве бал хьу - ве..", "– Хьудгӏяш миллиун силля? – укӏул гьибая хьайбагъиьсав Викӏазив талхъаннидиль: сухъ сикӏабухая хьайбагъибжиля гьегъевикул авихве их, жуваб баагъадаже."], "p": 284}, {"t": "text", "c": ["Бикӏ ахътегьабакьибсав, сееххузив инсанна."], "p": 285}, {"t": "text", "c": ["– Хьуцӏануагъва дус ливле ду хе дильжив, кӏена макьин гӏягна суна виттибаххижуб гьаттахъе.", "Сухъ, гъанукӏва дустал, дищу чиналдиль ахху сабачӏибзибде картуппалла мгӏяхъв.", "Дагъанакважуд тӏамнад бикьул, кӏвигна чиухъахъай чикабиихьу хӏисабицив.", "Кӏвигнебилли, вицӏнуса дустал, гьабаххиб либде диля аагъла иццала.", "Сикъиль кижиб угул дихьле.", "Диля лаккат улхъи вахт либаква. Сеххузив инсанда ду. Гӏягнебилли…гьара нахе!", "Гьу, абхале, хьудгӏяш миллиун..", "– Мильун силля?"], "p": 286}, {"t": "text", "c": ["Сееххузив инсанни эгъибсав, жуваб бакьавкал сав паргъатле ватиллясавла."], "p": 287}, {"t": "text", "c": ["– Хьудгӏяш миллиун титте дикӏажуд сикӏабхалла, сухъ сухъ гьаванаджид тесаттильгунжуд."], "p": 288}, {"t": "text", "c": ["– Ильтте се дивхану, тӏутӏе?"], "p": 289}, {"t": "text", "c": ["– Асадкьа, лидква дикӏажуд, ргӏябцӏардукӏужуд."], "p": 290}, {"t": "text", "c": ["– Мухъне?"], "p": 291}, {"t": "text", "c": ["– Асадкьа. Хиттажуд дикӏажуд, мутилля, сизивкӏа бухая азгъин кгӏякьчивдитӏанне ихттаже хьулукӏул кицу.", "Ду кьеле ильттазив ада. Хьулукӏи вахт либаква диля."], "p": 292}, {"t": "text", "c": ["– Гьа, дууме?"], "p": 293}, {"t": "text", "c": ["– Налтте-налтте. Дууме."], "p": 294}, {"t": "text", "c": ["– Хьудгӏяш миллиун ди? Ильтте сикӏал се дикьитну удиль?"], "p": 295}, {"t": "text", "c": ["– Хьудгӏяш миллиунни экдгӏяши гъанукӏва азийли ведгӏящи гӏябцӏану са.", "Сеххузив инсанда ду, дамми дильгун мгӏягӏне бахъи биччихъид."], "p": 296}, {"t": "text", "c": ["– Се дикьитну ильтте сикӏал ди удиль?"], "p": 297}, {"t": "text", "c": ["– Се дикьитну?"], "p": 298}, {"t": "text", "c": ["– Гьу."], "p": 299}, {"t": "text", "c": ["– Сечӏу дикьекьид. Ихталла вагь да."], "p": 300}, {"t": "text", "c": ["– Дуумалла вагь? – Гьу."], "p": 302}, {"t": "text", "c": ["– Са пача вахккубзивсав дамми…", "– Пача сечӏулла вагь авихва.", "Ихидиль пачала дикьу.", "Иль дикӏезиб къулухъ саб"], "p": 303}, {"t": "text", "c": ["– Дуумалла вагь ажий сили бажильдин итти?"], "p": 304}, {"t": "text", "c": ["– Авданухи."], "p": 305}, {"t": "text", "c": ["– Авданухи сили бажизибну?"], "p": 306}, {"t": "text", "c": ["– Салте цӏижуд дуумея исси дикьле, яхле чидилькӏабухая дааккале."], "p": 307}, {"t": "text", "c": ["– Те уччузив инсана духужуд пикрумесад йилля, – ибт ухубсав Викӏазив талхъан."], "p": 308}, {"t": "text", "c": ["Гьибая хьайбигъи вевидищибсав:"], "p": 309}, {"t": "text", "c": ["– Дуумалла вагь ажи аагузибва?"], "p": 310}, {"t": "text", "c": ["– Дууме чиля дихвану?"], "p": 311}, {"t": "text", "c": ["– Ахху.", "Чачӏулла."], "p": 312}, {"t": "text", "c": ["– Абхале диля дихва, силикӏунулла дамми сибта иль бикӏицце сабеххул дихьле."], "p": 313}, {"t": "text", "c": ["– Иль гьабигъузиби?"], "p": 314}, {"t": "text", "c": ["Гье, гӏяжябле.", "Итти алмас баччиттеле, вагь аквазиб, – наате иля бихвай. Яхле уухьу алавзиб, вагь аквазиб гванза баччиттея - нате иля бихвай. Яхле иля бикӏицце сибта сабехвале са сикӏабха, удиль питинт сабулчунде: у вагь вихва.", "Дуумалла вагь аагулда ду, силикӏунулла, салтадди ильзиб пикре бикӏицце сабехваквал дихьле."], "p": 315}, {"t": "text", "c": ["– Нале дурусзиб саб, – укӏулсав Викӏазив талхъан.", "– Гье седикьитну ильтте?"], "p": 316}, {"t": "text", "c": ["– Сикӏа биккаххадъя, – укӏулсав сееххузив инсан.", "– Хӏисаб дикьулда кижиб.", "Иль гӏяхле хъиинзиб гӏяче саб.", "Амма ду сеххузив инсан да."], "p": 317}, {"t": "text", "c": ["На гьибая викьгӏиблясав Викӏазив талхъан."], "p": 318}, {"t": "text", "c": ["– Кьапӏа липпухале диля, бикӏиже чикабжиб ваши агул саб, – укӏулсав иль. – Угге липпухале диля, чиисабеттиб, дицциля бишбукъи гъам саб.", "Удилькьеле иля дууме дишдикъи ухиллял аде!"], "p": 319}, {"t": "text", "c": ["– Ухиллял ада, амма банкӏле каттищи ухилялда."], "p": 320}, {"t": "text", "c": ["– Иль сагъунне бихвану?"], "p": 321}, {"t": "text", "c": ["– Нахиттал, чивгье: кабигулда кӏалце чум ди лидиль диля. Гьиба кабихьулда иль кӏа такьана, чидикьулда умхьулциля."], "p": 322}, {"t": "text", "c": ["– Гьиба?"], "p": 323}, {"t": "text", "c": ["– Нале гьабигъузиб саб."], "p": 324}, {"t": "text", "c": ["– Цӏатӏле аквай! – ибт ухубсав Викӏазив талхъан. Тамашаллалчӏу саб. Амма гӏякьвлеаквадихь саб иль."], "p": 325}, {"t": "text", "c": ["Гӏякьвлуя, гӏякьвлеаквадихья – иль Викӏазив талхъанни синна пурмалла игъул ужибсав, хвалажубли аквал дикьле."], "p": 326}]}