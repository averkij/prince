{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Викӏазив талхъан", "p": 1}], "body": [{"t": "h2", "c": "Макьала 21", "p": 470}, {"t": "text", "c": ["Сини сав язухъ такиццулсав или.", "Илля исбагьи юкӏул йихве, сай бухужуб либдуналцциб либабихва юкӏул.", "Гьара нахтте, хьуазий тгӏяп сай духужуд угге, са анхълид!"], "p": 470}, {"t": "text", "c": ["\"Гӏяжябле хӏясий юхиде их, йиштте тедидигандиль! – ибт ухубсав Викӏазив талхъан. – Дагъанаквал хъагь юкӏилялде кьанну, юбкӏуилля чидикьул сини дюкялякъехӏябядихихъи.", "Дудиль сини къулухъ бикьи чибукъилялде, иццузийли дикьле айчивици, – аквал, дуя гува вакьильжемат йибкӏале масхъараи..\"", "Гьиба пикреухъунсав: \" Дуналцциб са либзиб уггилля вагь да ибле ду, чачӏулла либаквазиб, я чиначинаб либаквазиб, их бухале либгьизиб ццацце угге бужибсаб\".", "Са либгьизиб ццацце уггея, гӏяб кьукьупащу вааттагъунжуд тӏуупантея суна лидле дужибква диля, ильтацциль, са гьиба бикӏвиква дикьле бгӏяххибзиб… Талхъан вихвава ду гьиба?..\"", "Кьайиже кичиб виссикижибсав иль."], "p": 471}, {"t": "text", "c": ["Нате мутиль даквебачӏиб саб Ккуутта."], "p": 473}, {"t": "text", "c": ["– Валгьитти, – букӏул саб их"], "p": 474}, {"t": "text", "c": ["– Балгьитти, – хӏюрматле жуваб биччиб сав Викӏазив талхъаннидиль. Гьилява кьякьвитӏун лихьали, чачӏу тебидигуннасав."], "p": 475}, {"t": "text", "c": ["– Ду янибда, – букӏул тама сабакьиб саб. – Гьунзбалла ттуттагуб...", "– У чадин? – укӏул хьайбагъибсав Викӏазив талхъаннидиль.", "– Ал бгӏюкьгӏязиб аквиттий!"], "p": 476}, {"t": "text", "c": ["– Ду Ккуттада, – букӏул саб Ккуутта."], "p": 477}, {"t": "text", "c": ["– Хӏязля бакьеква, – укӏул тиляде бакьибсав Викӏазив талхъаннидиль.", "– Гьанзукьле кьанну ххамхха..", "– Бухилляда ицциля хӏязла бикьи, – букӏул саб Ккуутта. – Ду бгӏякъюзиб ада."], "p": 478}, {"t": "text", "c": ["– Абхале, хӏясибихмехут, – укӏулсав Викӏазив талхъан."], "p": 479}, {"t": "text", "c": ["Гьиба пикре ухъунжиля, укӏулсав:"], "p": 480}, {"t": "text", "c": ["– Се бихвану иль – бгӏякъи?"], "p": 481}, {"t": "text", "c": ["– У янивзив аде, – букӏул саб Ккуутта. – Янив сили умцӏулдин?"], "p": 482}, {"t": "text", "c": ["– Улий умцӏулда, – укӏулсав Викӏазив талхъан. – Се бихвану иль – бгӏякъи?"], "p": 483}, {"t": "text", "c": ["– Улццид тупанчне титтихва, гӏяярбахьа ихтте.", "Иль гӏяххсиб сикабхха асаб! Гӏюгӏнея каттаатул саб ильттадиль."], "p": 484}, {"t": "text", "c": ["Нале саилляй гӏяхдихь тиб ильттациль.", "Гӏюгӏнадди умцӏулди яхле?"], "p": 485}, {"t": "text", "c": ["– Ада, – укӏулсав Викӏазив талхъан. – Юлдащадди умцӏулда.", "Се бихвану иль – бгӏякъи?"], "p": 486}, {"t": "text", "c": ["– Талаллазиб гъай саб иль, – букӏул мгӏягӏне бакьиб саб Ккууттадиль.", "– Иль гьаибзиб саб: бишбихи."], "p": 487}, {"t": "text", "c": ["– Бишбихи?"], "p": 488}, {"t": "text", "c": ["– Гье, – букӏул саб Ккутта.", "– У дамми сухъ кӏена, ливгьизив викӏа гал де, дгӏяшазий салтте ухузив.", "Дамми у важиляде.", "Ду иттия бажиляда. Иттия ду либгьизиб ккуутта бихва, дгӏяшазий саалте бухузиб.", "Амма ду бгӏякъиттеле, ицце бишбихун дикьле бихвану, салла сали диган духилялда.", "Дамми у дуналццив са ливзив дикьле вихва гьиба.", "Итти дуя дуналцциб са бихва..", "– Кӏена гьегъевидиигъулда, – укӏулсав Викӏазив талхъан.", "– Са ццацце угге либзиб саб…Ихидиль ду вгӏякъюль ухи либ.", "– Бухий либ, – букӏул саб Ккуутта.", "– Ей дуналцциб се биччиль агай."], "p": 489}, {"t": "text", "c": ["– Ей дуналцциб аде иль агузиб, – укӏулсав Викӏазив талхъан."], "p": 490}, {"t": "text", "c": ["Ккуутта гьакал уукӏбухъун саб."], "p": 491}, {"t": "text", "c": ["– Сал дуналцциб агуузиби?"], "p": 492}, {"t": "text", "c": ["– Гьу."], "p": 493}, {"t": "text", "c": ["– Гье ид дуналциб гӏяяркьябе тиби?"], "p": 494}, {"t": "text", "c": ["– Тибаква."], "p": 495}, {"t": "text", "c": ["– Цӏатӏле аквай!.", "Гье гӏюгӏне тиди?"], "p": 496}, {"t": "text", "c": ["– Тидаква."], "p": 497}, {"t": "text", "c": ["– Уй бухузиб дуная либабхи! – букӏул, ссигь бинигьабатул саб Ккуттала."], "p": 498}, {"t": "text", "c": ["Са никӏалла духубжиля гьибая гъай букӏи кабжиб саб. – Дитӏийжуд гӏюмру сад диля.", "Ду гӏюгӏнадди гӏяяр бахьулда, уй бухале дамми гӏяяр сабахьул саб.", "Сикӏал гӏюгӏне садухужудсад, сикӏал уйя сабухужуб саб.", "Биитӏулда ей дуна. Амма ду бгӏякъиттеле удиль, бегвалалдиль дикьле щала духилялсад диля гӏюмру.", "Салталла азий кканцлицциль иля тиксаттикьилялда дудиль.", "Уула кканцла бакьиб биндул виибигуд ду.", "Иля канцидилькьеле гьарбикьилял саб, паксиб макьамидиль дикьле. Биникабхъилялда ду вибижиб муссанал.", "Гьиба – чиве гьаре!", "Дихккулди, тееттуд, хъужид дикӏул ачӏе?", "Тӏулутӏ букакад дудиль.", "Ачӏея дамми дажилясад. Ачӏилля хъуме дамми сечӏунайсад. Наале хъгӏямле саб.", "Амма иля гъисбе мутилля рангла сад.", "Кватте пакле бухилялну, ду удиль бгӏякъиттеле!", "Мутилля рангла ачӏильже чибгьул у гьантасичилялде дамми.", "Хьуридиль гьакӏардикьужуд ачӏилля чӏухӏярилля тӏамачӏу пактакабиццилялда дамми..", "Бгӏягӏнабищиб, дахъе Викӏазив талхъанниже чибгьул бужиб саб Ккутта. Гьиба букӏул саб: – Улккад…бгӏякъябаква ду!"], "p": 501}, {"t": "text", "c": ["– Гьакал гӏяхле бгӏякъилле, – укӏулсав Викӏазив талхъан, – амма вахт либаква диля.", "Дамми юлдаще баччийдихь саб, саакважуд дикӏе дикӏежуд сикабхая чидгӏюльхӏи бажиль саб."], "p": 502}, {"t": "text", "c": ["– Бгӏякъяквазиб сикабха чибгӏюльхӏи вихехва, – букӏул саб Ккуутта.", "– Уула кьеле сикабха чибгӏюльхӏи гьасиб вахт калугуннасаб.", "Хӏядуржуд сикӏабха иссул саб туканнид.", "Юлдаще биисужуд тукантекьеле лидадихва, налли саб хена уула юлдаще либаквал.", "Иля юлдаш ливвухахъи биккахат, бгӏякъяба ду!"], "p": 503}, {"t": "text", "c": ["– Юкгӏяххан се бикьи бажильну? – укӏулсав Викӏазив талхъан"], "p": 504}, {"t": "text", "c": ["– Чӏикь ссибта гӏяхссиб сабур бажиль саб, – букӏул саб Ккуутта.", "– Ссибта гӏюкьинну титту тин киже, кьайлиже – нахихитта.", "Ду иже бгӏяльккунне чибгьилля, у бухале вгӏикье, сечӏ гьамакӏутну.", "Гъай букӏаххан, салла сали игъегъу."], "p": 505}, {"t": "text", "c": ["Гьиба, гьарбе бара акле кииже…", "Гьегъибиль бе Викӏазив талхъан цӏиль сгӏякьюнсав ид муссалже."], "p": 506}, {"t": "text", "c": ["– Гьарбе са вахтла сахьаххат гӏяхде, – букӏул саб Ккуутта. – Масалалали, яхле у агъв сгӏяхӏатӏле сахьаххат, ду гӏяб сгӏяхӏатӏ духуб мале цгӏихъле кабжилялда.", "У сгӏякьи вахт сабигъугьатте, каде цгӏихъчябихвилялда.", "Агъв сгӏяхӏатӏле пикре букӏилялда, сили ливаквава букӏул. Налтта бгӏюльхӏилялда цгӏихъдихьля кьиимат.", "Гье гьарбе дикӏе дикӏезиб вахтижиб сахьаххат, дамми ахху сизиб вахтли хӏядур бакьидаиль диля уукӏе.", "Гӏядат кабищиб, буццихъи биккай."], "p": 507}, {"t": "text", "c": ["– Гӏядат се бихвану? – укӏулсав Викӏазив талхъан."], "p": 508}, {"t": "text", "c": ["– Илья талаллазиб, на хъуметузиб сикӏабха саб, – букӏул мгӏягӏне бакьиб саб Ккууттадиль.", "– Иль саб те, са сизибкӏа бухая бе, саалте бунажжи дикӏе бихихъузиб сикӏабха – са вахт, саал вахтижий.", "Кӏена масалали диля гӏяяркьябалла гӏядат тибзиб саб, гьар хамисбе щилля юсбацциля бидиижи.", "Ал пакссиб бея липпихвакьал – хамисбе!", "Ду щатте бахьуд, те тӏитӏилля гъулбащу макьин.", "Гье гӏяяргӏябе чуй биккул мутиль бидижи бахьул бухаадиль, сикӏал бууне садухужуд дихул, дамми сечӏузиб паргъатдихь бичелляде."], "p": 509}, {"t": "text", "c": ["– Налттад бикьул, бгӏякъюлсав Викӏазив талхъаннидиль Ккуутта.", "На сабагъиб саб ваши вахт. – Ду итти гьегъе биссилля, – пашманне букӏибсаб Ккуутта."], "p": 511}, {"t": "text", "c": ["– Ижиб гӏяяб саб, – укӏулсав Викӏазив талхъан.", "– Итти иццечаххахъи абиккузивде, у бухале бгӏякъяба букӏул бучӏатте", "– Саб гье, – букӏул саб Ккуутта"], "p": 512}, {"t": "text", "c": ["– Амма биссилялде!"], "p": 513}, {"t": "text", "c": ["– Биссилилда гӏяжябле."], "p": 514}, {"t": "text", "c": ["–Хъгӏямле саб итти абхале."], "p": 515}, {"t": "text", "c": ["– Асаб, – букӏул саб Ккуутта, дамми гӏяхле саб. Гьантасабкахъа те ачӏилля чӏухӏярилляхьал дудиль гьаибзиб. Бгӏягӏнабищибсаб. Гьиба букӏул саб:"], "p": 517}, {"t": "text", "c": ["– Гӏюкьин сухъкад ццацце угге дахква.", "Нате мутиль эгъилялде - ид иля угге дунаалциб са саб.", "Гьиба диля нгӏяхъ буси сгӏякьюн мутиль, са сикӏабха гьаиля ицце дудиль. Диля савгъат бихва итти."], "p": 518}, {"t": "text", "c": ["Вгӏякьюнсав Викӏазив талхъан сухъкад ццацце уггаже кьгӏякьчивдитӏи."], "p": 519}, {"t": "text", "c": ["– Аццечӏу диля уггильже мишиляда уща, – укӏулсав ихттаце. – Уща сечӏунайте да.", "Уща чачӏулдиль дгӏякъибляда, я ущадиль чачӏу бгӏякьюлада.", "Сибта диля Ккуттая налттазиб бихве.", "Салте дгӏяшазий ккутнацциль тиксабикул абихве.", "Диля юлдаш бакьад, кӏена их– дуналцциб са саб либле."], "p": 520}, {"t": "text", "c": ["Гьакал ускаттуччибсад ццацце угге."], "p": 521}, {"t": "text", "c": ["– Уща дгӏюкьяжудлихьали, дацӏжудда, – гьибая укӏулсав Викӏазив талхъан.", "Ищижемат вибчӏилля ибт ухиллясав чачӏу.", "Текавхъун видаагузив инсанни, диля угге бахвале, уща бухузиб саб укӏул гьаилял ухи.", "Амма дамми кьеле са их, сикӏал ищижи эб саб. Ищи адену, ихийде дудиль гьарбе шин чикаттитӏул.", "Ихийде, ищий адену, беххехахъи кгӏяттгӏяхӏля хъал бухузиб бакьиб. Ихи де ххур чибгӏюкьякьяхъизиб такабицӏул.", "Ихижематде дудиль мгӏюхъбе катиххюль, сакве читтатул, лгӏяхӏямцӏле гьаттакӏвахъи.", "Их гӏярзбукӏул муутилья, гап букӏул мутилья лгӏяввикӏул вихвад ду. Бгӏягӏнабихьадильчӏу лгӏяввикӏул вихвад.", "Диля саб их."], "p": 522}, {"t": "text", "c": ["Ккуттащу чарвидухубсав Викӏазив талхъан."], "p": 523}, {"t": "text", "c": ["– На арал каттильжин.. –укӏулсав."], "p": 524}, {"t": "text", "c": ["– Салаамат викье, – букӏул саб Ккуутта.", "– Лгӏяввачӏе дудиль гьабкӏузивли: укӏили сикӏалдище тедидильган.", "Гьис бажизиб улбадди тебидадильган."], "p": 525}, {"t": "text", "c": ["– Гьис бажизиб улбадди тебидадильган, – укӏул гьегъегьаибсав Викӏазив талхъаннидиль, гӏяхле гьанкабси дикьле. – Иля ццацце угге биккулде итти, силикӏунулла иля бууне дагъубдихьле ихижемат."], "p": 527}]}