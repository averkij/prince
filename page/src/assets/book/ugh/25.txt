{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Викӏазив талхъан", "p": 1}], "body": [{"t": "h2", "c": "Макьала 25", "p": 576}, {"t": "text", "c": ["– Ду гьакал ццгӏихъледа, диля юлдаш Ккутта дикьле гъай укӏул у, – укӏай Викӏазив талхъан. Гьиба вильссин иль. Нгӏяхъицце квалчун гьаттажид. Уукӏе бидгӏяхиб битулде диля. Те гьакал эбзиб, ихьвле биихъузиб сикӏабха букъузив дикьле вихвад. Диля уукӏильжибде, йильжи гьис ихьвле бахъвизиб сикӏабха ниссиля Гванзалжиб липпухиллясаб ибле. Бацла щалалгуд тесабильгунзиб илля цӏубгьабчибзиб натталже , гъгӏючӏсаттичибжуд кӏгӏяпӏиквнажже, хьурридиль гьакӏарсаттикьужуд мутилля гъисбажжея чивгьул угад. Гьис эбзиб се сабну – чивгьулихьали улбадди бахкви аагагузиб. Бара таквсаттухуб кӏунтӏбе гьакӏдиче гъӏягъдижиб илля. Уукӏильже сабехви: ваччив асави уссунзив Викӏазив талхъан ибле, синна угге хъумутатузив. Укӏильцибзиб ццацце уггильдиль чаагъидиль дикьле щала викьузив вахква, уссинихьали..", "Нате мутиль эгъад дамми ихьвле бахъвизиб сикабха ухузив савла иль.", "Чугъадди айчивицци биккай: хьурра сихьидиль дгӏяххи липпихва ильтте..", "Налтта вахьад ду…щала дикӏу вахтла чивдагъад кьуллалщу. – Пуйизле бинкабигул саб уй, саб чуй се биккулиль, сили бунцӏулиль аххагьия, – укӏай Викӏазив талхъан.", "– Налли паргъаттихь биикуласаб ихттади. Сухъ санне бахьул саб, сухъ идинна.", "Гьиба бишкабатулсав:"], "p": 579}, {"t": "text", "c": ["– Сечулла хереаквал.", "Нусса саттагъибзиб кьулла, саалте Сахаралла кьулуппе бухузиб аде.", "Янибзиб кьулла сизиб бихвану – либгьи къумицциб шгӏяхъв. Ей бухале якьинне те щильцциб бухузиб кьулла де.", "Алав сечӏузиб ще либаквадихьле мужиквала саб ибле вихвад."], "p": 580}, {"t": "text", "c": ["– Тамаша аквай, – укӏул гьаад Викӏазив талхъаннице, – сикӏалдище хӏядурреква янид: ччургьаттигъузиб чаръя, бидрая, диханъя..", "Хӏяхӏя укӏи киже их, дихан бусиб, чар ччургьаттигъи вевидище.", "Кьгӏярж букӏи кабже чар, букьзиб пилюгир дикьле, хьураквадищадиль дахъе ссимлуккун каттильгунзиб."], "p": 581}, {"t": "text", "c": ["– Тӏама бикьулди? – укӏай Викӏазив талхъан. – Нуссадиль чисабалгьахъада кьулла. Далай букӏузиб бахква..", "Их ваццилялла ухккул угад."], "p": 582}, {"t": "text", "c": ["– Гьаре, дудилял гьаттицӏиляну, – укӏул гьаад, – итти бикӏвле бухилялсабну"], "p": 583}, {"t": "text", "c": ["Багьлал бинисакъиб шинне бицӏибзиб бидра, пакле, къакъалла бакьибзиб кьуллалла байлиже чикабиццид. Лгӏюппадиб налла ччураттигъузиб чарра кьгӏярж дучӏун лидалде, бидранад шинъя гьакӏкаттахьул тидалде, бегвалалла сиртӏ ргӏябцӏар букӏихъул."], "p": 584}, {"t": "text", "c": ["– Са кгӏюртӏ шинна беччи биккулда – укӏай Викӏазив талхъан. – Гьакка гьаре дамми шин деччи..", "Кӏена эгъад сили умцӏулдиль иль."], "p": 585}, {"t": "text", "c": ["Табекъад бидра синна кӏунтӏбащу.", "Улбе чикатищиб, шинне учче.", "Те пакссиб сгӏюхӏбатлижид дикьле дихвада."], "p": 586}, {"t": "text", "c": ["Лидгьижуд шин аде итте.", "Дуумащу букьгӏунзиб бухъин хьунильжид дакьибжуд, чарра кьгӏяржле гьаттакӏубжуд, диля нгӏюхбалла гьунарре гьаттитӏунжуд.", "Уукӏили баакьибзиб савгъат духужуд. Викӏал мутиль нале щалалдиль дикӏуб дихве дамми Цӏизиб дусла савгъате: йулкӏалжид дикӏубжуд чуугъаддиль, дагдучче диихужуд макьамлидиль, лгӏявжуд гъайидиль. – Ищиля Гванзалжиб, – укӏай Викӏазив талхъан, – улдиль анхъле хьу азий цацце угге кататулихьали…бунцӏулихьали бажизиб бачи бихуласаб..", "– Бихуласаб – укӏул гьаад."], "p": 588}, {"t": "text", "c": ["– Гьекӏуну ихтадди бажизиб баччи гъам саб, са цацце уггильциб, шинна кӏатӏицциб.. – Гъам саб гье – укӏул рази ухад дуя. Гьиба Викӏазив талхъан укӏай:"], "p": 590}, {"t": "text", "c": ["– Амма улбе ссукъурре дихва. Уукӏе бумцӏий биккай."], "p": 591}, {"t": "text", "c": ["Даммия шинна беччад. Саматле сигь гьабахьан бухе.", "Щала диику вахтла къум мутиля шинне дикул дикьле де, муухъиля вадалла ранг дикьле.", "Наалли пашмандихь бидихъулде, уукӏе цгӏихъледе.", "Сили пашман вихузивдан?"], "p": 592}, {"t": "text", "c": ["– Удиль иля гьаибзиб бакьи биккай, – укӏай Викӏазив талхъан, сякьгӏюн диля щул вишкижиб."], "p": 593}, {"t": "text", "c": ["– Се дин гьаибзиб?"], "p": 594}, {"t": "text", "c": ["– Гьанлибали, те муутиль… мукьарилля мулильта таббильхунзиб кабжиля укӏатте…", "Диже хъайлекьа ид угге."], "p": 595}, {"t": "text", "c": ["Кисанаджуд диля суурате динигьатталчид дудиль. Дахккуб ихтте хӏяхӏя укӏи видиже Викӏазив талхъан:"], "p": 596}, {"t": "text", "c": ["– Иля баабаб-ттутне капусталже мишильква..", "Баабабте каттигад укӏул ухьтанзивде ду!"], "p": 597}, {"t": "text", "c": ["– Гье иля ккууттала лгӏюппе се садну йиштте.. мукачне духужуд! Кватте духъинниль дахква!"], "p": 598}, {"t": "text", "c": ["Гьибая хӏяхӏя укӏи видиже"], "p": 599}, {"t": "text", "c": ["– Иля дуруссиб асаб юлдаш. Аквалъя ду суурате каттиижи бакӏузив авихвад – титте гӏудгӏавте акважиля, тталищалъя дуккищалъя."], "p": 600}, {"t": "text", "c": ["– Гьуква, сечӏу абихва, – дамми абиккан агагахъи укӏай Викӏазив талхъан. – Бикӏатадди ильтталъя эгъилял саб."], "p": 601}, {"t": "text", "c": ["Кабгад или мукьарилля мулильта таббильхунзиб. Викӏазив талхьанницӏе суурат биччибжиля, уукӏе кьакьа букӏан бухе диля."], "p": 602}, {"t": "text", "c": ["– Сеиляхху бакьи пикре либ иля, дицце гьавадукӏулихьали..", "Сечӏу жуваб бухахе."], "p": 603}, {"t": "text", "c": ["– Ккена, – укӏулсав иль, – ччавал дус дихул аагулсад, ду яне ищиля Гванзалже аччибжиля…", "Иль гьаиб никӏалла бгӏягӏнавищену, гьиба укӏай: – Яне акле кичибзивда ду. Иль гьаибжиля итӏингьиче."], "p": 605}, {"t": "text", "c": ["Гьибая силиидиль ахху, уукӏе чгӏягъя бухублихьали диля, хьайбагъад:"], "p": 607}, {"t": "text", "c": ["– Абхале, ккае тал, те дамми тавгӏяхъиб ччавалла, у ливгьи лаккат ухъун ужибляде янив, ведуналла тталив, азий ккилюмитирра акле ула хъулбе лидаква муссанав? У кичиб муссана чарсавхубзивди?"], "p": 608}, {"t": "text", "c": ["Каде цӏаитӏингьиче Викӏазив талхъан."], "p": 609}, {"t": "text", "c": ["Гьиба бара лгӏявле гьаад:"], "p": 610}, {"t": "text", "c": ["– Билик, дус диихул дихьле ухийдеква?"], "p": 611}, {"t": "text", "c": ["Гьибая итӏингьиче иль.", "Диля суалли сечӏузиб жуваб бакьакьай наалея ильдиль, амма итӏингьиикаххат, \"гьу\" гьаибзиб бихваква, абихваи?"], "p": 612}]}