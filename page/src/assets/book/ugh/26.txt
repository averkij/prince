{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Викӏазив талхъан", "p": 1}], "body": [{"t": "h2", "c": "Макьала 26", "p": 614}, {"t": "text", "c": ["– Паргъатле асаб диля уукӏе – укӏул вевидигьадну ду. Их укӏай:"], "p": 614}, {"t": "text", "c": ["– Иля гӏяче ттабидагъи вахт агулсаб.", "Гӏюкьин иля машиналщу.", "Ду янив итти гьегъекижилля.", "Дгӏярххе багъале чарсавхе.", "Амма диля уукӏекьеле паргъат бухахе.", "Ккуутта гьантасабче дамми.", "Вагь вгӏякъи ватале, гьиба висси чибукъубъя липпихва."], "p": 615}, {"t": "text", "c": ["Их кьуллали гьихълеаквал тибде харабзиб лас.", "Гьегъибиль дгӏярххе, гӏячея таманбакьиб дуя, чарвидухубзив, гьихълеал тесижин Викӏазив талхъан, тгӏюмея чиикаттатул ласла луме кижиб.", "Тамая сабакье синна."], "p": 617}, {"t": "text", "c": ["– Гьанлибалаквай итти? – укӏе их. – Иль яниб агузиб аде. Чакӏа бухая жуваб бикьузив тивухилялдену, гьибая укӏай:"], "p": 619}, {"t": "text", "c": ["– Де гье, дурусле дустал де, иль агул, амма саал муссанаб...", "Бара кканц гьалакдакьад дудиль.", "Амма ласищува чачӏу тесавадижин, я сал чачӏулла тӏама сабикьулааде.", "Иль вахтла Викӏазив талхъаннидиль чийдиль ахху жуваб бакьай:"], "p": 620}, {"t": "text", "c": ["– Гьу, гӏяжабле. Къумижид диля кканцла къиль дачилялде итти.", "Наттуб гьегъекабже.", "Иял дучче итту сгӏякьилляну ду."], "p": 621}, {"t": "text", "c": ["Ласищу кагъи гъа митӏир хибалихьали, дамми сечӏу тесабильгуннаде."], "p": 622}, {"t": "text", "c": ["Никӏалла вгӏикьибжиля, Викӏазив талхъаннидиль хьайбигъулсав:"], "p": 623}, {"t": "text", "c": ["– Гье иля агъру гӏяхссиби?", "Дахъе инжитвихван вакьилляди удиль?"], "p": 624}, {"t": "text", "c": ["Ташкиццид ду, хамхха кьавкӏ биццул, амма гьибая сечӏу эгъи виихулада."], "p": 625}, {"t": "text", "c": ["– Кӏена батище, – укӏай Викӏазив талхъан – Тгӏяхӏчийкижи биккулдану."], "p": 626}, {"t": "text", "c": ["Муссе кьгӏякьчикитӏунмале, тгӏяхӏвигад!", "Ласигуб, ахъабакьиб бикӏя, Викӏазив талхъанниже чибгьул кабиссун, сусчибиканне бабкье мулутилля ууччиб инсан убкӏихъузиб бухъузиб мгӏяльгӏун.", "Хаххамукӏул кисанабзиб тупанчалия дуя, виндид синщу ну, диля кканцла бакьибмале, тӏамааквал, те гьабууххул, къумицце бишкабусул бахьузиб шинна тум дикьле къакъаллу уучӏе хухбинбидиже."], "p": 627}, {"t": "text", "c": ["Виндул ласищу кагъиб ду, диля Викӏазив талхъан мар мар тгӏяхӏчийкигу вахтла вишуси ажий. Духӏуцуб гьичибде иль."], "p": 628}, {"t": "text", "c": ["– Се бакьи пикрену диля викӏазив! – укӏул вгӏяугад. – Се биккул мгӏяльгӏунтацце гъайвишукӏулдин?"], "p": 629}, {"t": "text", "c": ["Хъябижиб сикъиль чибаттагул баатузиб синна мутилля кӏатея чийбикьвад. Бара чӏгӏямикӏвнея дгӏяссгӏяхъяд, квише шинъя деччахъад. Гьиба сечӏу хьай багъикьеле ухахад.", "Пашманне кьгӏякьчиситӏун диже, хъгӏяб гъгӏючӏквибакьай диля."], "p": 630}, {"t": "text", "c": ["Бгӏяхъибзиб хъалчӏиля дикьле пгӏяхъяр букӏул тӏама сабикьулде уукӏилля.", "Иль укӏай: – Гӏяхле агул саб иля машинали бачӏибзиб балалла багьна баччиб итти. КIена иля хъиль чарвидухи агул саб у...", "– Итти чинал бакӏуну?!"], "p": 632}, {"t": "text", "c": ["Синце гьабильгвиля укӏузивде, яне сгӏякьюнгьия: ухийдава ухеллядава укӏугьийя, айрипулан балчибакьи ажий укӏул!"], "p": 633}, {"t": "text", "c": ["Диля суалли сечӏу жуваб бакьаквал, укӏай:"], "p": 634}, {"t": "text", "c": ["– Дуя иял хъиль чарвидухилялда. Гьиба пашманне укӏай: – Иль каде гьикьлесаб… каде къиинея саб.", "Чӏгӏягъяжуд шикьутӏаладе сеиляхху.", "Викӏагал дикьле гъгӏючӏквивакьиб лихьали дудиль, сагъуннедиль ахху хухвиникижиб вагьузив дикьле вихве, сизибиль ахху баадагьидиль ссупвинкихъузив дикьле, уси цӏакь чааттихъуладе.", "Синагьи пикре укӏул чинаиляхху гьихъ чивгьулде иль."], "p": 637}, {"t": "text", "c": ["– Иля мукьаре каттильжилял саб дицциб.", "Мукьарилля такьая. Бгӏяита таббильхунзибъя..", "Пашманне гъягъвиже бгӏягӏнавищиб."], "p": 638}, {"t": "text", "c": ["Дахъе каттильжид лгӏяввачӏиб.", "Багьлал чивсаттигъузив дикьле де иль."], "p": 639}, {"t": "text", "c": ["– У уухуччибде, викӏазив..", "Уухадавуккуи гье!", "Бара хӏяхӏя укӏи киже их:"], "p": 640}, {"t": "text", "c": ["– Иял дгӏярххе каде гьис ухуччизиб сабачӏилял саб…", "Гьибая диля хамхха миг чикӏатӏиб дикь бухе, гьанаква бала бачӏилякьа ибле.", "Сивкӏайну ей, сивкӏайну, гьиба бакьиллядай дамми йилля хӏяхӏялла тӏама?", "Йилля хӏяхӏя дамми – муржле угъузивли шинна тум дикьле де кьанну.."], "p": 641}, {"t": "text", "c": ["– Диля викӏазив, гьибая иля хӏяхӏяли лгӏяввичӏи бикулда дамми…"], "p": 642}, {"t": "text", "c": ["– Иял дучче духилялсад дус – укӏай.", "– Диля ди гьабхъилял саб нате ду дустал кичибзиб муссалжиб.", "– Лгӏяввачӏеква, викӏазив, ильтте сикӏалдище, ид мгӏяльгӏунъя, иль ди гьабхънилляя – хъгӏямзиб мужиквалакьа, асаби?"], "p": 643}, {"t": "text", "c": ["Сечӏу жуваб бухахе."], "p": 644}, {"t": "text", "c": ["– Гьис эбзиб – улбадди бахкви гъамаквазиб бихва.. – укӏай."], "p": 645}, {"t": "text", "c": ["– Бихва гье..", "– Те уггилля дикьле.", "Гьихъле, чинабиляхху гьихъссиб дильжиб бикӏузиб угге биккахат, дуччили ццабиже чивгьи гӏяхле бихва. Сикӏал дууме диикӏу. – Бихва гье.. – Шинна дикьле. Удиль дамми деччи шин гьаччиб мутиль, итте шин макьам дикьле дучӏун дихве, те чарридиль бал диханнидиль буч! ихъунзиб кьулла дикьле. Гьанлибали? Гьакал пакссиб тӏама де. – Де гье.", "– Дуччили дуумажже чивгьилялде у.", "Диля ди гьакал бикӏазиб саб, итти тасабачӏи ухилляда.", "Ильттал каде гӏях.", "Бухаб итти их либгьи –сикӏаллицциль са.", "Дуумажже чивгьи биккан ухилялде…", "Иля юлдаще ажилялсад ихттесикӏал. Гьиба итти дудиль са сикӏабха савгъат бакьиля..", "Гьибая хӏяхӏя укӏи видиже."], "p": 648}, {"t": "text", "c": ["– Агь викӏазив, викӏазив, цӏатӏле биччихъидкьа дамми у хӏяхӏя укӏаххат!"], "p": 649}, {"t": "text", "c": ["– Нале саб диля савгъат… Титте шинна дикьле аагул саб", "– Иль сагъунне бихвану?"], "p": 650}, {"t": "text", "c": ["– Гьар инсанна синна дууме литтихва.", "Сабатадди – сапарре бахьужубли, – иттадиль хьуне чибууту. Салтади лидгьи дикӏубжуд цӏа дикьле дихва.", "Ильмулла гӏялимтадди – масала дикьле дихва, бакьи бажизиб. Диля вачргӏюкьгӏяй – муте дикьле. Амма сикӏал ильтте уули дуумалла тӏама бикьекьу, бгӏягӏнадищиб дивха.", "Итти духилялсад дикӏежуд дууме…", "– Иль сагъунне бухи биккулну?"], "p": 653}, {"t": "text", "c": ["– Кгӏякьчигьитӏилялде у дуччили цабиже, ихттуб типпухилял саб са ди, ду хӏервихузиб, ду хӏяхӏя укӏузиб, – наалли тӏама бикьилялде итти сикӏал дууме хӏяхӏя дукӏул.", "Хӏяхӏя дукӏи бакӏужуд дууме духилялсад иля!"], "p": 654}, {"t": "text", "c": ["Савъя хӏяхӏя укӏи видижиже."], "p": 655}, {"t": "text", "c": ["– Гьиба уукӏе ргӏяхӏят бухале – муткӏа бухая ргӏяхӏят бухаквал бугагану, – цгӏихъчигьавхилялде у, ду вакӏул вихубле.", "Диля юлдаш акват ухилляде бикӏле.", "Дицциля саннидле хӏяхӏя дукӏи биччидиль ибт ухилялде.", "Са са мутиль хихитта уцадигала таквтесабакьитте, иля уукӏили гӏяхле бухилял саб.", "Уукӏбулхъилял саб иля юлдаще, цӏагу чивгьул хӏяхӏя укӏаххат. У укӏилялде: \"Гье, сикъиль хӏяхӏя укӏуд ду, дуумаже чивгьаххад\".", "Абдал ухубсав букӏилялсаб ихтте.", "Налттазиб гьирассур масхъара чиббакьиля дудиль ижиб.. Гьибая хӏяхӏя укӏи видижеВикӏазив талхъан."], "p": 657}, {"t": "text", "c": ["– Дуумалла муссан, итти дудиль хвала бикӏа хӏяхӏя дукӏужуд згӏянзгӏяряхъталла гьаччиб дикьле бихва… Цӏиль хӏяхӏя укӏи видиже.", "Гьиба хӏяхӏя дидахъе илля."], "p": 658}, {"t": "text", "c": ["– Лгӏяввачӏе гьаре…иял дучче… у сямгӏякьят."], "p": 659}, {"t": "text", "c": ["– У уал ватиляква дудиль. – Дамми иццечалххун дикьле такабиццилял саб итти. Убкӏул дикьле такабиццилял саб. Налтта бихва иль. Сямгӏякьят ччавал, бажилясаб. – У уал ватиляква дудиль."], "p": 662}, {"t": "text", "c": ["Сижудиль ахху пикрильцевде их. – Ду сили укӏудну…те мгӏялгӏун багьнал. Билик итти сусчибичи их.. Мгӏяльгӏунте хӏясижуд дихвакьа. Чийкӏа бухая сусчидичи бикале ихталла мурад. – У уал ватиляква. Гьиба сухъ паргъат ухе иль."], "p": 666}, {"t": "text", "c": ["– Нусса кӏвиялли кьеле агъру чааттахъиллясаб ихиля..", "Ид дучче их вахьул щаквикекад ду. Тӏамааквит видагулсав.", "Гьегъеухъун ду ихи гьегъекагъиб мутиль, видгӏяхиб видаагул тивде."], "p": 667}, {"t": "text", "c": ["–Гьу, уди.. – акважиля сечӏу гьадаай. Нгӏяхъ кубусай диля.", "Сизибиль ахху щищималалдиль кьакьа викьул савла гӏульхӏунде иль."], "p": 669}, {"t": "text", "c": ["– Няхӏяхъ дамми гьегъе вахьулде.", "Диже чивгьи хъгӏямле бухилял саб итти.", "Ду убкӏул дикьле такабицилял саб итти, амма иль дуруссиб асаб. Ду викьгӏяд. – Сагъунне гьаидан.. ид диля мусса гьакал гьихълесаб. Диля хамхха гьакал биквзиб саб. Бишбукъи ухилляда дудиль."], "p": 671}, {"t": "text", "c": ["Ду викьгӏяд."], "p": 672}, {"t": "text", "c": ["– Те букьзиб кам лакчибидикьу дикьле бихва.", "Сечӏу пашман ухиизиб тибаква ильцциб.. Ду викьгӏяд. Бара дикӏе ухе иль. Гьибая ужи ухаквал укӏай:"], "p": 674}, {"t": "text", "c": ["– Цӏатӏле бухилял саб.", "Дуя чивгьилля дуумаже. Сикӏал дууме, дуукьжуд кьуллуппе дикьле духилялсад, кьгӏярж букӏузиб чарра.", "Дуумадиль шин деччи гьалуччилял саб дамми.", "Ду викьгӏяд."], "p": 675}, {"t": "text", "c": ["– Пикре ухъин кватте пакле бухилялиль!", "Иля лидле дивха хьудгӏяш миллиун згӏянзӏяргӏяхь – диля хьудгӏяш мильун кьуллуппе..", "Гьиба бгӏягӏнавище висси кижиб дихьле.", "– На саттагъада.", "Сакад кканц кабиццахъи ватаба дудилял. Вякьгӏюн къумиже киже, эххе бинбичибзив дихьле. Гьиба укӏай:"], "p": 678}]}