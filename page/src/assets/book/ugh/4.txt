{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Викӏазив талхъан", "p": 1}], "body": [{"t": "h2", "c": "Макьала 4", "p": 71}, {"t": "text", "c": ["–Сечӏу абихва, диля ихттуб кьеле мусса бикӏал саб. Гьиба пашманне укӏай:"], "p": 72}, {"t": "text", "c": ["– Сикъиль читахьвле вахьаххан, гьихъле вашилляде..."], "p": 73}, {"t": "text", "c": ["Налли щаквикад ду: их хӏервихузиб ди, са хъал гьасиб сабла!"], "p": 74}, {"t": "text", "c": ["Илий дикӏель гьакал укӏухъахъид ду.", "Дамми бакӏулде ниссиля Гванзалла ттаба Юпитӏир, Марс, Винира, гьиба салте дгӏяш дуумея литтихвайля, дибалачӏу акважуд, ихттаццид диикӏажудъя, ттилисккуп чибахьая тесаттильжилякважуд.", "Асттаранумидиль цӏизиб ди баччиб мутиль, ихи дибалачӏу бидалуккан, нумир кабигу.", "Масалали, астируйт 3251."], "p": 75}, {"t": "text", "c": ["Диля пикре хӏясибле, Викӏазив талхъан гӏихиб сгӏякьюн ухилялсав, \"астируйт Б-612\" букӏузиб дильжиль.", "Их астируйт ттилискуплиб сухъ суна тебидигунзиб саб, 1909 дусижиб, са туркла асттаранумли."], "p": 76}, {"t": "text", "c": ["Асттаранумлидиль ид мутиль сини цӏацциб астируйт баачнилля, гьабильгунсав либиль дуналла асттаранумталла мажлис бикьу муссанаб.", "Амма ихи чачӏу бихчиибидагул бужиблясаб, сили кӏунулла туркла палтар чилле дихьле.", "Налттажуб бихужуб саб ильтте хвалажуб уй."], "p": 77}, {"t": "text", "c": ["Их асттируйтля икьбалли, Турциялла пачадиль синна уули пурман биччиб сав, кӏеналжиля Иврупалла пурмалла палтар чаахаквазив, кахьуб ващихъиля, укӏул. 1920 дусижиб, ид асттаранумидиль гьибая гьабильгунсав синни баччибзиб асттируйтля хьал. На, чула духужуд палтар чидле дихьле – сикӏал бихчибидагул саб."], "p": 78}, {"t": "text", "c": ["Дудиль иль Б-612 астируйтлахьал гьабильгвид, ихиля нумирчӏу чибуутад хвалажуб уулжежемат.", "Хвалажуб уули лугге гьакал диччихъу.", "Ихттацце диля цӏизив юлдаш дакӏвивачӏе укӏул гьалугаххат, сукъучӏу бажизиб хьай багъиллясаб.", "Сукъучӏу гьаиллясаб: \"Гье тӏама сизибну ихиля?", "Сижуд хӏязла бикьи биккузивну?", "Лгӏяхӏямцле дусуи?\" Ихттадиль хьайбигъу: \"Чум дус ухубзивну?"], "p": 79}, {"t": "text", "c": ["Чум уцце тибжубну?", "Кватте кильтӏунзивну?", "Аттай квасиб ас гьабулчунзивну?\"", "Налтте хьайдагъибжиля, кӏена инсанна кьгӏяда бульхӏида ибле бихва.", "Хвалажублице гьаале: \"Дамми паксиб ттаала рангла кильпичалла хъал бахквад, уццадигалалжид угге тидде, хъалтад нахьвне\" – иль се хъалиль эгъи бихуллясаб ильттади.", "Ихттацце гьаи биккул саб: \"Дамми дгӏяш азий паранкла хъал бахквад\" – гьиба букӏилял саб: \"Цӏатле пакссиб аквай!\"", "Налли, ихттацце гьаале; \"Якьинне бикьали киццулда, Викӏазив талхъан ливзивсав –их гьакал гӏяхссивсав, хӏяхӏяя укӏулде их, мукьаре кабатия биккулде ихи. Мукьаре кабати биккузив якьинне ливле вихва\", – налтта гьаале ихттацце, бикӏ суна гьакар кабакьиб, гӏякьвле аква викӏа галце видихьул саб.", "Амма ихтацце: \"Асттируйт Б-612-лиль гӏихгӏиб сгӏакьунзивсав\" –гьаале, ильттазибли бихчиибидагул саб."], "p": 80}, {"t": "text", "c": ["Суалте гьалуччи бебидихьулсаб.", "Налттажуб уй бихужуб саб, ильтте хвалажуб уй. Хӏяси ухия бажилясаб ильттадди.", "Бикӏажубидиль чула хӏяллижиб баатужуб бихва хвалажуб уй."], "p": 81}, {"t": "text", "c": ["Нусса кьеле, дуналла мгӏягӏне бакӏужуд уй –нусса хӏяхӏя дукӏулда ихтталла нумиртаддибал, луггадди."], "p": 82}]}