{"head": [{"t": "h1", "c": "Антуан Де Сент-Экзюпери ", "p": 0}, {"t": "h2", "c": "БИЧКН ХУН-ТӘӘҖ ", "p": 1}], "body": [{"t": "h2", "c": "13-ч бөлг", "p": 277}, {"t": "text", "c": ["- Уухла. Ю-у! Нань үг әркнчәс һарһҗ чадҗахш. Алмацсн, үүмсн бәәдлтәһәр тәәҗ һарад йовв. - Э, э! Мана икчүд басл акад-акад улс!"], "p": 278}, {"t": "text", "c": ["Дөрвдгч һаргин эзн - керг-үүл меддг кергч.", "Үүлән бәрҗәсн күн, тәәҗиг орҗ ирсинь чигн медсн уга, толһаһан өндәлһсн чигн уга."], "p": 280}, {"t": "text", "c": ["Бичкн хун-тәәҗ мендлҗәнә: - Мендвт?", "Тана тәмктн унтрҗ оч."], "p": 281}, {"t": "text", "c": ["Кергч тоолад сууна: - Һурвн, хойр - тавн.", "Тавн, долан - арвн хойр. Арвн хойр, һурвн - арвн тавн.", "Менд.", "Арвн тавн, долан - хөрн хойр.", "Хөрн хойр, зурһан - хөрн нәәмн.", "Хустгарн хусдг цол уга.", "Хөрн зурһан, тавн - һучн негн.", "Пуфф!", "Тиигәд, илднь, - тавн зун нег сай, зурһан зун хөрн хойр миңһн, долан зун һучн негн."], "p": 282}, {"t": "text", "c": ["- Тавн зун сай - юмб?"], "p": 283}, {"t": "text", "c": ["- А? Чи энд бәәһәвч?", "Тавн зун сай... Юуһинь мартчкув...", "Нанд көдлмш дала! Би болһамҗта күмб! Шальшлһнд цаган үрәдгов!", "Хойр, тавн - долан.", "Бичкн хун-тәәҗиг ямаран күүһинь меддвт. Дәкн сурҗана: - Тавн зун сай юуна?"], "p": 284}, {"t": "text", "c": ["Кергч толһаһан өндәлһәд:"], "p": 285}, {"t": "text", "c": ["- Тәвн дөрвн җилд эн һаргт бәәнәв, - һурвн юмн нанд харшлта.", "Негдвәр, хөрн хойр җил хооран иигәрән хөн сарин цогц хорха нисҗ ирлә.", "Ик гидг шууга һарһад, - немүрин дөрвн эндү келәв.", "Хойрдвар, арвн негн җил хооран нурһм өвдлә.", "Суудг күүнә гем.", "Хара йовдг цол уга. Би болһамҗта күмбв. Һурвдвар болхла... эн!", "Тиигәд, тавн зун сай.", "- Юуна сай?"], "p": 286}, {"t": "text", "c": ["Кергч тәәҗиг хәрүһән авлго бәәшгоһинь медчкв:"], "p": 287}, {"t": "text", "c": ["- Тавн зун сай аһар һатц үзгдсн юмн."], "p": 288}, {"t": "text", "c": ["- Батхний?"], "p": 289}, {"t": "text", "c": ["- Уга! Тиим, бичкн, гилв-далв гисн."], "p": 290}, {"t": "text", "c": ["- Зөгий?"], "p": 291}, {"t": "text", "c": ["- Уга-ла! Бичкн, алтн болсн, залху күн хәләхләрн күслән сандг.", "Би болхла болһамҗта күмбв. Күслән санх нанд цол уга."], "p": 292}, {"t": "text", "c": ["- А, одд?"], "p": 293}, {"t": "text", "c": ["- Э, э. Одд."], "p": 294}, {"t": "text", "c": ["- Тавн зун сай одн? Тиим олн оддар ю кедвч? - Тавн зун негн сай, зурһан зун хөрн хойр миңһн, долан зун һучн негн.", "Би болһамҗта күмбв, тооһан меддүв."], "p": 296}, {"t": "text", "c": ["- Эн оддар ю кедвч?"], "p": 297}, {"t": "text", "c": ["- Ю кедүв? - Э."], "p": 299}, {"t": "text", "c": ["- Юм кедгов. Эзлдүв."], "p": 300}, {"t": "text", "c": ["- Одд эзлдвч? - Э."], "p": 302}, {"t": "text", "c": ["- Би нег од эзлсн хааг үзчкләв...", "- Хаадуд юм эзлхш.", "Хаадуд һардна.", "Терчн әдл биш."], "p": 303}, {"t": "text", "c": ["- Эзлсн оддар ю кехвч?"], "p": 304}, {"t": "text", "c": ["- Байн болхин төлә."], "p": 305}, {"t": "text", "c": ["- Юуна төлә байн болхар седҗәнч?"], "p": 306}, {"t": "text", "c": ["- Шинәс секгдсн одд хулдҗ авхар."], "p": 307}, {"t": "text", "c": ["Бичкн хун-тәәҗ дотран санҗана: энүнә ухан одак әркнчин уханас хол биш."], "p": 308}, {"t": "text", "c": ["Цааранднь сурҗана:"], "p": 309}, {"t": "text", "c": ["- Оддан яһҗ эзлхмб?"], "p": 310}, {"t": "text", "c": ["- Кенә одд? - Кергч бурмтхаһар сурҗана."], "p": 311}, {"t": "text", "c": ["- Медҗәхшв.", "Күүнә."], "p": 312}, {"t": "text", "c": ["- Тиигхлә, мини. Түрүн ухалсн күнь - бив."], "p": 313}, {"t": "text", "c": ["- Түрүләд ухалсн болҗану?"], "p": 314}, {"t": "text", "c": ["- Э, тиим боллго!", "Үлгүрнь, эзн уга очр чолу олҗ аввч, - чини. Эзн уга арл олҗ аввч, - чини. Толһадчнь шин ухан орна, цаасинь авнач, - чини.", "Би одыг эзлдв, яһад гихлә, намас түрүлҗ нег чигн күүнә уханд тер ухан орсн уга билә."], "p": 315}, {"t": "text", "c": ["- Тернь үнн.", "Тер оддар ю кедвч? Заллт кедүв.", "Тоолад, дәкн тоолдув.", "Энтн күнд көдлмш.", "Би болһамҗта күмбв."], "p": 317}, {"t": "text", "c": ["Бичкн хун-тәәҗд терүнә келсн үг баһ болҗ медгдв."], "p": 318}, {"t": "text", "c": ["Дәкәд деерәснь сурҗана: - Үлгүрнь, нанд торһн альчур бәәнә. Альчуран күзүндән бооһад йовхув. Нанд цецг бәәнә. Терүг би таслад үнркәд, йовад одхув.", "Чи болхла, оддан бийләһән авч чадшгоч!"], "p": 319}, {"t": "text", "c": ["- Уга, болв, оддан шаңһа банкд тәвх зөв бәәнә."], "p": 320}, {"t": "text", "c": ["- Яһҗ?"], "p": 321}, {"t": "text", "c": ["- Иигәд: бәәсн оддан цааснд бичәд, цаасан яршгт тәвәд оньслхв. - Болув?"], "p": 322}, {"t": "text", "c": ["- Болва."], "p": 323}, {"t": "text", "c": ["Бичкн хун-тәәҗ ухалҗана:"], "p": 324}, {"t": "text", "c": ["- Наадта юмбв! Шүлгтән гиҗ келҗ болхмн. Болһамҗта чигн биш."], "p": 325}, {"t": "text", "c": ["Болһамҗта, эс болһамҗтаһинь тәәҗ бийнь ухална, икчүдәс талдан."], "p": 326}]}