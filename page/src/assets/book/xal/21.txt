{"head": [{"t": "h1", "c": "Антуан Де Сент-Экзюпери ", "p": 0}, {"t": "h2", "c": "БИЧКН ХУН-ТӘӘҖ ", "p": 1}], "body": [{"t": "h2", "c": "21-ч бөлг", "p": 470}, {"t": "text", "c": ["Бийән басл хүв угаһан тәәҗ санв.", "«Нанла әдл цецг бүкл орчлңд уга» гиҗ мини Сәәхлә келдг билә.", "Ода болхла тавн миңһн цецг нег багцд урһҗана."], "p": 470}, {"t": "text", "c": ["«Эдниг үзсн болхла үкчәнәв гиһәд, Сәәхлә, икәр ханях билә. Инәдтә юмн...", "Би ардаснь гемтә гиһәд йовх биләв. Намаг басхин төлә цецг үкхәсн әәшго билә... »", "Һанцхн цецгтәв гиҗ ки сансн бәәҗв. Хәләхлә, йирин оошк цецг бәәҗ.", "Нанд ухалхла, нег цецгтә, бийдм өвдгцә һурвн һалт уул, негнь унтрҗ одсн, - йосндан унтрҗ одсн болх. Тиигәд би юн тәәҗ болҗахмб?...»", "Тәәҗ ноһан деер кевтәд уульҗана."], "p": 471}, {"t": "text", "c": ["Ода аратын һарч ирх кем. Арат:"], "p": 473}, {"t": "text", "c": ["- Менд!"], "p": 474}, {"t": "text", "c": ["- Менд, - гиһәд, тәәҗ энд-тендән хәләнә - күн уга."], "p": 475}, {"t": "text", "c": ["- Би энд, альмна дор. Бичкн хун-тәәҗ сурҗана:", "- Кемб чи?", "Сәәхн үзмҗтәч!"], "p": 476}, {"t": "text", "c": ["Арат келҗәнә: - Би аратв."], "p": 477}, {"t": "text", "c": ["- Нанла наад, - тәәҗ сурҗана.", "- Гейүрҗәнәв...", "- Чамла наадҗ чадшгов. Би һарт иҗлдәд угав."], "p": 478}, {"t": "text", "c": ["- А, буруһим тәв."], "p": 479}, {"t": "text", "c": ["Тәәҗ невчк ухалҗаһад:"], "p": 480}, {"t": "text", "c": ["- Һарт иҗлднә гисн юмби?"], "p": 481}, {"t": "text", "c": ["- Эн һазра күн бишвч. Ю хәәнәч энд?"], "p": 482}, {"t": "text", "c": ["- Кү хәәҗәнәв. Һарт иҗлднә гисн юмб?"], "p": 483}, {"t": "text", "c": ["- Күн буута, аңһучллһнд һарна.", "Тернь эвго! Әмтн гертән така бәрнә."], "p": 484}, {"t": "text", "c": ["Терүгәрн эднчн сән.", "Чи така хәәҗәнч? Тәәҗ:"], "p": 485}, {"t": "text", "c": ["- Уга. Би нәәҗнрән хәәләв.", "Һарт иҗлднә гисн юмб?"], "p": 486}, {"t": "text", "c": ["Арат: - Энчн кезәңк мартгдсн ухалвр.", "Бооца бүрдәх."], "p": 487}, {"t": "text", "c": ["- Бооца?"], "p": 488}, {"t": "text", "c": ["- Э-э, - арат зөвшәрҗәнә", "- Чи нанд болхла, - бичкн көвүнч. Зун миңһнә негн.", "Чи нанд керг угач.", "Би чамд керг угав. Би чамд йирин нег аратв, - зун миңһн аратас негн.", "Болв чи нанла бооца бүрдәхлә, бидн хойр нег-негндән кергтә болхвидн.", "Би чамд нарта делкәд һанцхн болхв.", "Чи нанд нарта делкәд һанцхн болхич...", "Бичкн хун-тәәҗ: - Ода ирҗ медҗәнәв.", "Нанд нег цецг бәәнә. Тер нанла бооца бүрдәсн бәәдлтә...", "- Тиим чигн болх, - арат дәкәд зөвшәрҗәнә - һазр деер юн чигн юмн болдг бәәҗ.", "Бичкн хун-тәәҗ келҗәнә:"], "p": 489}, {"t": "text", "c": ["- Эн юмн һазрт болсн уга."], "p": 490}, {"t": "text", "c": ["Арат алң болҗана:"], "p": 491}, {"t": "text", "c": ["- Оңдан һаргд?"], "p": 492}, {"t": "text", "c": ["- Э."], "p": 493}, {"t": "text", "c": ["- Тер һаргд аңһуч бәәнү?"], "p": 494}, {"t": "text", "c": ["- Уга."], "p": 495}, {"t": "text", "c": ["- О, соньн!", "Тенд такас бәәнү?"], "p": 496}, {"t": "text", "c": ["- Уга."], "p": 497}, {"t": "text", "c": ["- О-о. Дуту уга юмн, альдвчи? - Арат саналдв."], "p": 498}, {"t": "text", "c": ["Терүнә тускар арат: - Мини җирһл соньн биш.", "Би такасин ардас аңһучлхла, - күн мини ардас аңһучлна.", "Такас нег бәәдлтә, - күн нег бәәдлтә.", "Тегәд мини җирһлм соньн биш. Болв чи нанла бооца бүрдәсн болхла, мини җирһл нарар герлтәд одх билә.", "Чини ишкдличн олн миңһн ишкдл дундас таньх биләв.", "Күүнә ишкдл соңсхларн, би гүүһәд бултдув.", "Чини ишкдл намаг көгҗм мет дуудх, - хорһдсн һазрасн һархв.", "Хәлә!", "Теегт болҗасн буудяг үзҗәнч?", "Би өдмг иддгов.", "Буудян толһа нанд керг уга. Цаһан буудята тег нанд юм келҗәхш. Тернь гейүртә!", "Болв чини толһан үсн алтн өңгтә.", "Чи намаг бооцана бүрдәлһнд дасхад хәлә, - ямаран сәәхн болх!", "Алтн буудя чини тускар нанд сана орулад бәәх билә.", "Салькнд шимлдсн буудян толһан әәг би дурлад чигн бәәхв...", "Арат тагчград, бичкн хун-тәәҗиг уданд хәләҗәнә. Дәкәд келҗәнә: - Буйн болтха. Намаг бооцана бүрдәлһнд дасххнчн!"], "p": 501}, {"t": "text", "c": ["Бичкн хун-тәәҗ хәрүһән өгчәнә: - Дасхх биләв, болв цол уга.", "Үүрмүдән олҗ авх санатав, юм медх чигн санан бәәнә."], "p": 502}, {"t": "text", "c": ["Арат келҗәнә: - Бооца бүрдәсн юмиг медҗ болхмн.", "Әмтнд болхла, цагнь кезә чигн күрхш.", "Белн юман делгүрәс хулдҗ авна.", "Нәәҗнриг делгүрт хулдхш, тиигәд күүнд нәәҗнр ховр.", "Чамд нәәҗ кергтә болхла, нанла бооца бүрдә!"], "p": 503}, {"t": "text", "c": ["Бичкн хун-тәәҗ сурҗана: - Энүнә төлә юн кергтә?"], "p": 504}, {"t": "text", "c": ["- Тесвр кергтә. Альков!", "Тер ноһан деер сууһич. Э-э, тиигәд.", "Би чамаг нүднәннь булңгар хәләһәд бәәсв, чи болхла, тагчг бә. Үг керг уга.", "Зәрм үгмүд кү медлһнд харш болна."], "p": 505}, {"t": "text", "c": ["Тиигәд суухларн, өдр болһн өөрдәд сууһад бә.", "Маңһдуртнь бичкн хун-тәәҗ ирсн һазртан ирнә."], "p": 506}, {"t": "text", "c": ["Өмәрән һарад сууна. - Ирхләрн нег цагтан ир, яһад гихлә, үлгүрнь, чи дөрвн часла ирхлә, би һурвн часас авн байрта бәәнәв.", "Маңһдуртан улм байрта болхув.", "Дөрвн час болхла, би үүмәд, зовад бәәхв. Цагин үнн гидг тер!", "Оңдан цагла чи ирәд бәәхлә, мини зүркн орман оллго бәәх.", "- Хуучн авъяс кергтә."], "p": 507}, {"t": "text", "c": ["- Хуучн авъяс гисн юмби?"], "p": 508}, {"t": "text", "c": ["- Энчн бас мартгдсн юмн.", "Авъяс меднә, ямаран өдрмүднь, ямаран цагнь.", "Үлгүрнь, мини аңһучнр пүрвә өдрт хотна күүкдлә биилнә.", "Нанд болхла, пүрвә өдр - байрта өдр.", "Би амрад, һарад йовхларн, - үстә үзмин урһмл күртл күрдв!", "Аңһучнр пүрвә өдрт бииллго, дурлсн өдрт биилхлә, - нанд амр уга!"], "p": 509}, {"t": "text", "c": ["Тиигәд, бичкн хун-тәәҗ аратыг бооцанд бүрдәв.", "Салх өдрнь ирв. Арат гейүрн: - Чамаг санад уульхв."], "p": 511}, {"t": "text", "c": ["- Чини гем, - бичкн хун-тәәҗ келҗәнә. - Чамаг өвдкәхв гиҗ санандм уга; бооца бүрдә гиҗ чи эврән сурлач...", "- Э, чик, - арат зөвшәрҗәнә."], "p": 512}, {"t": "text", "c": ["- Болв, чи уульхч!"], "p": 513}, {"t": "text", "c": ["- Э, чик."], "p": 514}, {"t": "text", "c": ["- Уульхла му болхий?"], "p": 515}, {"t": "text", "c": ["- Уга, - арат бурушаҗана. - Нанд – сән. Алтн буудян тускар ю келсим тодлн бә. Тагчг бәәҗәһәд:"], "p": 517}, {"t": "text", "c": ["- Багцд одад, оошк цецгүдиг бас нег хәлә.", "Чини цецг делкәд һанцхн -гиҗ чи медхич.", "Хәрү ирхләчн, би чамд нег нуувран келсв. Тернь мини белг болтха. Бичкн хун-тәәҗ цецгүдиг хәләхәр йовна."], "p": 519}, {"t": "text", "c": ["Тәәҗ цецгүдт келҗәнә: - Тадн мини цецглә әдл бишит.", "Күн таднла бооца бүрдәсн уга. Тадн күүнлә бооца бүрдәсн угат.", "Таднла әдл Арат билә.", "Зун миңһн аратын негнь билә.", "Ода болхла мини нәәҗ болад, - делкәд һанцхн болв."], "p": 520}, {"t": "text", "c": ["Оошк цецгүд шуугад, хүв келдәд эдго!"], "p": 521}, {"t": "text", "c": ["Бичкн хун-тәәҗ цааранднь келҗәнә: - Тадн сәәхн болв чигн, - хооснт.", "Тадна төлә үкх дурн күрхш.", "Йирин күн: чини оошк цецг эднлә негн - гих.", "Болв мини цецг таднас цуһараһастн үнтә. Яһад гихлә, эврә цецгәһән би өрүн болһн усар усллав.", "Яһад гихлә, эврә цецгәһән би шил бүркәһәр бүркләв. Халхвч хәәһәд, салькнас немр келәв.", "Эрвәкән күүк алад, хойр-һурвинь үлдәләв - эрвәкә һартха гиһәд, көдлмшинь келәв.", "Санан зовад бәәхләнь, бууляд бәәхләнь, тагчг бәәхләнь чигн соңсдг биләв.", "Цецг - мини."], "p": 522}, {"t": "text", "c": ["Үгән төгсән, бичкн хун-тәәҗ хәрү арат тал одв."], "p": 523}, {"t": "text", "c": ["Тәәҗ аратд: - Сән бә..."], "p": 524}, {"t": "text", "c": ["- Сән бә, - арат келҗәнә:", "- Мини нуувр: һанцхн зүркн сәәхн үзнә.", "Нүдәрн ик зууһинь үзшгоч."], "p": 525}, {"t": "text", "c": ["(-) (-) - Чини цецг чамд үнтә, тиигәд терүндән сүл өдрмүдән өгәд бәәвч."], "p": 527}]}