{"head": [{"t": "h1", "c": "Антуан Де Сент-Экзюпери ", "p": 0}, {"t": "h2", "c": "БИЧКН ХУН-ТӘӘҖ ", "p": 1}], "body": [{"t": "h2", "c": "24-ч бөлг", "p": 554}, {"t": "text", "c": ["- Тер әрвлһ кесн тәвн һурвн мүчд ю кехмб?"], "p": 554}, {"t": "text", "c": ["- Ю болвчн ке."], "p": 555}, {"t": "text", "c": ["Бичкн хун-тәәҗ дотран: нанд сул тәвн һурвн мүч бәәсн болхла, би йирдән булг тал одх биләв..."], "p": 556}, {"t": "text", "c": ["Нисклм эвдрәд, дола хонв. Хулдачин туск келвр соңсад, сүүлиннь нег зальгц усан уучкув."], "p": 557}, {"t": "text", "c": ["- Э-э, - Бичкн хун-тәәҗд келҗәнәв, - чини келвр соңса бәәҗ, нисклән ясад угав, усм чилв. Чини келвр әдл булг бәәхнь яһна, одад, ус ууһад, хөвтә күн болх биләв."], "p": 558}, {"t": "text", "c": ["- Нанла үүрлсн арат.", "- Сәәхн иньгм минь, чини арат нанд керг уга!"], "p": 559}, {"t": "text", "c": ["- Яһад?"], "p": 560}, {"t": "text", "c": ["- Яһад гихлә усн уга болад, чи үкн гиҗәһәд...", "Нанд үгмүдин ниицән медгдлго бәәнә. Тәәҗ цааранднь келҗәнә:"], "p": 561}, {"t": "text", "c": ["- Нанд тиим нәәҗ бәәсн болхнь яһна, - терүнә төлә үкв чигн, харм биш болх билә.", "Аратла үүрлсндән байрта бәәнәв...", "«Ямаран ик әәмшг бәәхнь медҗәхш.", "Харһнна гисиг, ундасна гисиг медәд уга."], "p": 562}, {"t": "text", "c": ["Һанц нарна толян бәәхлә, - амрад бәәнә.»", "Эн үгмүдән келсн угав, - дотран санув. Болв, бичкн хун-тәәҗ намаг хәләчкәд, келҗәнә:"], "p": 563}, {"t": "text", "c": ["- Би бас ундасчанав. Йовий, худг хәй...", "Би хойр һарарн заңһҗанав, - элстә көдәд альд худг бәәдв?", "Тиим болвчн, хоюрн һарад йоввидн."], "p": 564}, {"t": "text", "c": ["Зөвәр уданд, әрә җивәд, тагчгар, йоввидн. Бүрүл болад, одд һарчана.", "Ундасад, ухам үүмәд, одд зүүдндм орсн болна.", "Бичкн хун-тәәҗин келсн үгмүд нанд сангдад:"], "p": 565}, {"t": "text", "c": ["- Чи болхла, ундасна гидг юм меддвч? – гиҗ би Тәәҗәс сурҗанав."], "p": 566}, {"t": "text", "c": ["Тәәҗ хәрүһән өглго, йирин келҗәнә: - Усн зүркнд кергтә болна...", "Ю келсинь, би медсн угав. Тагчг йовнав.", "Ки сурад керг уга."], "p": 568}, {"t": "text", "c": ["Тәәҗ цуцрҗ. Элсн деер сууҗана.", "Би өөрнь суувв. (-) Тәәҗ ә уга бәәҗәһәд:"], "p": 569}, {"t": "text", "c": ["- Одд сәәхн, теднә өөр нег һаргд цецг бәәнә, эндәс үзгдхш...", "Би сарар герлтсн элс хәләһәд, келүв: - Э, чик."], "p": 570}, {"t": "text", "c": ["- Элстә көдә басл сәәхн... - Тәәҗин немәд келсн үг."], "p": 571}, {"t": "text", "c": ["Тернь үнн. Элсн нанд таасгддг билә.", "Өндр элсн деер суунач. Нег чигн юмн үзгдхш. Нег чигн юмн соңсгдхш.", "Көдәд тагчг - герлтсн мет.", "- Яһад элстә көдә сәәхн болҗ медгднә? Яһад гихлә, элснә дор - киитн булгуд.", "Би өврәд бәәвүв. Юунас авн элсн герлтдгинь генткн би медүв.", "Бичкндән би хуучн, кезәңк герт бәәләв, - улс дунд тер герт зөөр бәәх гисн зәңг бәәдг билә, күн олсн уга, күн хәәсн чигн уга билә.", "Болв зөөртә гер авлхин нер зүүлә."], "p": 573}, {"t": "text", "c": ["Эврәннь зүркндән нуувран бәәлһлә...", "- Э, - гиҗәнәв. - Гер болтха, одд, көдә - теднә сәәхн нуувринь нүдәр хәләҗ болшго."], "p": 574}]}