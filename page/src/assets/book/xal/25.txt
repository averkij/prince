{"head": [{"t": "h1", "c": "Антуан Де Сент-Экзюпери ", "p": 0}, {"t": "h2", "c": "БИЧКН ХУН-ТӘӘҖ ", "p": 1}], "body": [{"t": "h2", "c": "25-ч бөлг", "p": 576}, {"t": "text", "c": ["Бичкн тәәҗ зөвшәрҗәнә: -Мини нәәҗ аратла нег үгтә болсндчн байрлҗанав. Бичкн хун-тәәҗ унтҗ одв. Һар деерән авад, би цааранднь йовв. Күүрг юм авч йовсн кевтә, седклм зовад йовнав. Хәләхнь, һазр деер энүнәс күүрг юмн уга гиҗ сангдла. Сарин герлд үзгдсн цәәвр маңнань, сормснь, салькар наадсн алтн үснь - үзл болҗ медгдлә. Ик юминь нүдәрн үзҗ болшго... Әрә зааглсн урлнь инәмсклҗәсинь үзчкәд, би дотран санҗанав: унтсн бичкн хун-тәәҗин үнн чик бәәлһн - цецгт, оошк цецгин дүрин седклд бәәдг.", "Тер дүрнь дотраснь, шамин герл мет, унтсн бийнь герлтҗәнә... Күүргәс күүргинь ода ирҗ медҗәнә.", "Һалта шамиг хадһлх кергтә: салькна хүрүлһн унтраһад чигн бәәх...", "Тиигәд би ухалад йовлав... Өрүнднь худгт күрв. - Шулун һал тергнд улс суулдна. Юуһан хәәсән медхш, - Бичкн хун-тәәҗ келҗәнә.", "- Тиигәд, амрлһ угаһар, нааран-цааран гүүлднә...", "Деернь, саналдад:"], "p": 579}, {"t": "text", "c": ["- Тернь - ки.", "Мана худг Сахарин олн худгла әдл биш бәәҗ.", "Олн худгуд - элстә нүкн. Мана болхла - йоста худг. Иим худгин өөр хотн бәәх зөвтә.", "Хотн уга, - зүүдн бәәдлтә гиҗ санҗанав."], "p": 580}, {"t": "text", "c": ["Бичкн хун-тәәҗд келҗәнәв: - Акад юмб, - күн белн кечкч: заңһ, суулһ, деесн.", "Бичкн хун-тәәҗ инәһәд, дееснәс бәрәд, заңһан өкәлһҗәнә. Салькн угад зеврҗәсн заңһ генткн ду һарчана."], "p": 581}, {"t": "text", "c": ["- Соңсчанчи? – гиҗәнә Тәәҗ . - Мадн худгиг серүлвидн, - дуулҗана.", "Тәәҗиг цуцрх гиһәд әәҗәләв."], "p": 582}, {"t": "text", "c": ["Тиигәд би келҗәнәв: - Чини чидл күршго, би эврән ус татнав."], "p": 583}, {"t": "text", "c": ["Дүүрң суулһта усиг худгин чолун ирмәгд тәвҗәнәв. Чикндм заңһин дун дуулсн, суулһд усна дольган дольгалсн, терүнә дольганд нарна толян наадсн, - чикнә, нүднә хуҗр болад бәәнә..."], "p": 584}, {"t": "text", "c": ["Бичкн хун-тәәҗ: - Эн уснас түрүләд балһсн болхнь. Нанд өгич.", "Юуһинь хәәҗәхинь би медүв!"], "p": 585}, {"t": "text", "c": ["Суулһан өргәд, урлднь күргәд уулһҗанав.", "Нүдән аняд ууҗана.", "Эн - хамгас сәәхн ундын, хотын нәр."], "p": 586}, {"t": "text", "c": ["Йирин усн биш билә.", "Оддын хаалһас үүдәсн, заңһин дуунас әмлгдсн, хойр һаринм белг.", "Зүркнә белг. Намаг бичкнд, Төрлһнә өдрт гегәрлсн белгүд: шин җилин һацурин хорһн шам, көгҗмин зевсгин ут дун, күүнә сәәхн инәмсклһн. Бичкн хун-тәәҗ: - Чини һаргд күн нег багцд тавн миңһн цецг урһана, болв хәәсн юман олхш.", "Би зөвләд хәрүцв: - Олхш."], "p": 588}, {"t": "text", "c": ["- Хәәсн юман негхн цецгәһәр олҗ болхмн, нег зальгц усар. - Э, тиим, - гиҗәнәв. Бичкн хун-тәәҗ келв:"], "p": 590}, {"t": "text", "c": ["- Болв нүдн үзшго. Зүркәрн медх кергтә."], "p": 591}, {"t": "text", "c": ["Усан уувв, әмсхлм амрад одв.", "Элсн өрүһәр әмтәхн балын алтн өңгтә болна.", "Терүг үзсн би - байртав.", "Юунд би гейүрх биләв?..."], "p": 592}, {"t": "text", "c": ["Бичкн хун-тәәҗ өөрм сууҗаһад, келҗәнә: - Үгән даах зөвтәч."], "p": 593}, {"t": "text", "c": ["- Ямаран үгв?"], "p": 594}, {"t": "text", "c": ["- Мини хурһд шөрг кеҗ өгнәв, - гиһәд, үгән өгләт. Эврәннь цецгәһән би харсх зөвтәв."], "p": 595}, {"t": "text", "c": ["Би хавтхасн зургуд һарһҗанав. Бичкн хун-тәәҗ теднән хәләһәд, инәҗәнә:"], "p": 596}, {"t": "text", "c": ["- Чини баобаб хавстна бәәдлтә...", "Эврәннь баобабарн омг авчалав!"], "p": 597}, {"t": "text", "c": ["- Аратын хойр чикн болхла, йоста хойр өвр! Тиигчкәд, ут! - гиһәд, дәкн инәҗәнә."], "p": 598}, {"t": "text", "c": ["- Чи ки инәҗәнәч."], "p": 599}, {"t": "text", "c": ["Бичкндән моһаг зурхас биш, би зурач бишв. Тәәҗ намаг эвлҗәнә:"], "p": 600}, {"t": "text", "c": ["- Учр уга. Бичкдүд медәд бәәх."], "p": 601}, {"t": "text", "c": ["Шөргинь зурад, тәәҗд өгүв. Зүркндм харм болад одв."], "p": 602}, {"t": "text", "c": ["- Чи нег юм ухалад, ухалсан нанд келҗәхшч...", "Ә уга, тагчг."], "p": 603}, {"t": "text", "c": ["- Тана һазрт тусад, маңһдур җил болх, - гиҗәнә. (-) Дарунь тагчг бәәҗәһәд, келҗәнә: - Энд, өөрхнд унлав – гичкәд, улав."], "p": 605}, {"t": "text", "c": ["Дәкәд седклм санан зовад бәәхлә, сурҗанав:"], "p": 607}, {"t": "text", "c": ["- Долан хонг хооран, маднла таньлдсн өдрт, чи кергтә болад, энд, миңһн дуунад, эҗго һазрт йовҗмч. Унсн һазртан ирҗ йовҗмч."], "p": 608}, {"t": "text", "c": ["Бичкн хун-тәәҗ улм улаҗана."], "p": 609}, {"t": "text", "c": ["Би арһулхн немҗәнәв:"], "p": 610}, {"t": "text", "c": ["- Җил давсн болҗану?"], "p": 611}, {"t": "text", "c": ["Тәәҗ улаһад бәәнә.", "Нег чигн сурврт хәрүһинь өгсн уга, болв уласн темдг «э» гисн әдлий?"], "p": 612}]}