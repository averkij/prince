{"head": [{"t": "h1", "c": "Антуан Де Сент-Экзюпери ", "p": 0}, {"t": "h2", "c": "БИЧКН ХУН-ТӘӘҖ ", "p": 1}], "body": [{"t": "h2", "c": "4-ч бөлг", "p": 71}, {"t": "text", "c": ["- Тернь учр уга, мини һазрт бәәсн бәәрн бичкн. Гейүрн, деернь немҗәнә:"], "p": 72}, {"t": "text", "c": ["- Чик уралан йовтха, - холд одшго"], "p": 73}, {"t": "text", "c": ["Би нег олвр кевүв: энүнә һарг нег герәс эләд биш!"], "p": 74}, {"t": "text", "c": ["Үнәр келхлә, намаг эн соньмсулсн уга.", "Яһад гихлә ик-ик һаргудын дунд, Һазр, Пүрвә, Мигмр, Цолвң зун баахн һарг бәәнә.", "Дурнавар үзгднә, болв нәрн уга. Оддч улс тиим һарг олхларн, нер өглго, хоосн тойгинь өгнә.", "Үлгүрнь, баһ һарг 3251."], "p": 75}, {"t": "text", "c": ["Миниһәр болхла, бичкн хун-тәәҗ «баһ һарг Б-612» гидг тойгта һаргас нисҗ ирв.", "Эн баһ һарг н909-ч җилд Түрг орн-нутгин оддчд нег үзгдсн билә."], "p": 76}, {"t": "text", "c": ["Тиигхд олвран кесн түрг оддч, нарт-делкән оддчнрин чуулһнд цаас орулҗ өглә.", "Зуг энүнд күн итксн уга. Яһад? Түрг күн олн улсин хувцта бәәҗ.", "Ик улс басл аальта!"], "p": 77}, {"t": "text", "c": ["Баһ һарг Б-612-иг әмдрүлхин төлә Түргин толһач шиидвр һарһҗ: цуг делегатнрт европейск хувц өмскүлҗ. н920-ч җилд түрг оддч дәкн цаасан орулна. Бийнь европейск хувцта - одак конгрессмүд үг угаһар дууһан өгнә Би таднд баһ һарг Б-612-ин тускар тодрхаһар келҗ өгүв."], "p": 78}, {"t": "text", "c": ["Терүнәс үлү, икчүдин төлә, тойгинь келҗ өгүв.", "Икчүд басл тойгт дурта.", "Би шин нәәҗтә болув гихлә, дунь ямаран, ямаран нааднд дурта, эрвәкә бәрнү гиҗ төрүц сурхш.", "Сурдг сурврнь эн: «Кедү наста?", "Ахта - дүүтәй?", "Бийиннь чиңнүрнь кедү? Эцкиннь шиңгәсн җалвнь кедүв?»"], "p": 79}, {"t": "text", "c": ["Юн - күүһинь медүв гилднә!", "Ю-у!", "Соңсчант?", "«Би оошк чолуһар тосхсн нег гер үзләв.", "Терз деернь сәәхн цецг. Ора деернь - көглҗрһн» гихлә, ямаран геринь төрүц медхш.", "«Сай мөңгнә гер үзүв» гихлә, одҗ меднә. «Ямаран сәәхн гер!» - гилднә. Ю-у!", "Икчүдт келәд хәләһит: «Бичкн хун-тәәҗ бәәнә: бичкн көвүн инәһәд йовдмн, хурһ хө бийдән хәәһәд йовдмн. Хө хәәхлә, йосндан бәәһәд хәәҗәнм эсий?» гихлә ээмәрн холькад, өмнән һәргтә күн зогсчасн кевтә намаг хәләдмн.", "«Энтн Б-612-ч тойгта баһ һаргас нисҗ ирв» гихлә, оошалдна, юм далаһар сурхш."], "p": 80}, {"t": "text", "c": ["Икчүд тиим.", "Икчүдт өөлхмн биш.", "Бичкдүд икчүдлә күүндхләрн, зәрм үгинь ардан хаяд бәәтн."], "p": 81}, {"t": "text", "c": ["Болв бидн, җирһлән үзсн улс, то-тойг деер инәнәвидн!"], "p": 82}]}