{"head": [{"t": "h1", "c": "Антуан Де Сент-Экзюпери ", "p": 0}, {"t": "h2", "c": "БИЧКН ХУН-ТӘӘҖ ", "p": 1}], "body": [{"t": "h2", "c": "5-ч бөлг", "p": 85}, {"t": "text", "c": ["Би эн үүдәлтән «илвтә тууль» гиһәд эклх биләв.", "Иигәд бичх биләв: «Нег цагин кемд бичкн хун-тәәҗ билә. Бәәхләрн, һаргин һазрнь бийәснь әрә эләд бәәҗ. Нәәҗ уга болад, бичкн хун-тәәҗ басл гейүрнә...»", "Җирһл меддг күн эн төриг сәәхн медх. Яһад гихлә эн төр үнндән шаху. Мини дегтрим хара зөңдән бичә умштн. Бичкн хун-тәәҗән санхларн, зүркм бульглад бәәнә.", "Мини нәәҗ, хурһн хөөтәһән нанла салад йовхларн, зурһан җил давв.", "Нәәҗән мартшгоһар би түргн эн тууҗан келҗ өгчәнәв.", "Нәәҗән мартна гисн йир гәйүртә юмн.", "Күн болһн нәәҗтәв гиҗ келҗ чадшго.", "Би дундын наста болад, нанд әәмшг орна - икчүдиг дураҗахий? То-тойгуд намаг эргүләд авхий?"], "p": 85}, {"t": "text", "c": ["Тиим учр бәәһәд, би ширтә, өңгтә харндата яршг хулдҗ авув.", "Бийән хәләнәв: ода ирҗ зург зурсн чикий-хаҗһрий? Хойрхн зургта: моһа һазаһаснь, моһа дотраснь.", "Болв зурһатадан зурсн хойр зург! Бичкн хун-тәәҗ зургудым: авч ирхий? Зурҗанав.", "Нег зургнь гем уга болв, хойрдгчнь - өөрхн биш, өөрнь нам зогсад уга.", "Маштг, өндрәрнь чигн ирлцхш.", "Хувцнь ямаран өңгтәһинь йосндан тодлҗахшв. Энд-тендкнь авад, хувцна өңгинь зурҗанав - ода яахв? Зуг әәмшг орна - нег бичкн юмн мартгдхла, ик гем болад һархнь маһд уга.", "Тадн, күндтә улс, гемим тәвтн.", "Мини нәәҗ нанд учринь цәәлһҗ келдго билә.", "Ма хойран әдл, цацу гиҗ сандг болвза?", "Ухалхла, яршг һатц хөөһинь би үзҗ чаддго биләв.", "Терүгәрн би икчүдин бәәдлтәв. Насм ирҗ йовна..."], "p": 86}, {"t": "text", "c": ["Өдр болһн мини медрл икдәд йовна. Һаргинь медүв, яһҗ тендәс һарсинь, яһҗ одд дундаһар эргсинь.", "Үгәс үг бичк-бичкнәр медгдәд ирнә.", "Һурвдгч өдртнь баобабин туск хөв уга һашута йовдл нанд медгдв."], "p": 88}, {"t": "text", "c": ["Учрнь - дәкәд бичкн хөн. Бичкн хун-тәәҗ күндәр саналдад бәәнә. Тагчг бәәҗәһәд: - Келич, хөн ноһаг иднү?"], "p": 90}, {"t": "text", "c": ["- Э. Иднә"], "p": 91}, {"t": "text", "c": ["- Йир сән!"], "p": 92}, {"t": "text", "c": ["Ода хөн ноһа идснд юн гем бәәдви? Болв Бичкн хун-тәәҗ немҗәнә: Тиим болхла, баобабиг тедн бас иддг болх?"], "p": 94}, {"t": "text", "c": ["Би бурушаҗанав, баобаб маштг урһмл биш, ик, әвр ик модн, бәәшңгин чиңгә, олн зан ирв чигн, нег баобаб идҗ чадшго."], "p": 95}, {"t": "text", "c": ["Занын тускар соңссн бичкн хун-тәәҗ инәҗәнә:"], "p": 96}, {"t": "text", "c": ["- Тер занмудыг деер-деернь тәвхмн билә...", "Дәкәд келҗәнә:"], "p": 97}, {"t": "text", "c": ["- Баобаб, түрүләд өстлән, бичкн, гооҗ билә."], "p": 98}, {"t": "text", "c": ["- Тернь чик.", "Болв хөн яһад бичкн баобаб иднә?"], "p": 99}, {"t": "text", "c": ["- Идлго яах билә! - Тәәҗ ил, үнн юмн эн бәәнә гиһәд, дунь чаңһрад бәәнә."], "p": 100}, {"t": "text", "c": ["Дәкн мини толһа келсн үгинь ухалад, диинрәд бәәв."], "p": 101}, {"t": "text", "c": ["Бичкн хун-тәәҗин һаргд, оңдан һаргд бас кергтә, керг уга ноһан урһна.", "Чик келхлә, сән экн бәәдг, му экн бәәдг.", "Зуг экн күүнд үзгдхш, һазр дор унтад кевтнә. Серхләрн, бичкн салань өндәнә, деегшән, нар үзхәр урһна.", "Салань өкәр, мууһан үзүләд уга.", "Иргчдән улан луувң, оошк цецг болад урһтха, үг бәәни?", "Зуг керг уга ноһан болхла, уңгарнь таслад уга кех кергтә.", "Тиигәд, мини һаргд керг уга, му эктә урһмл бәәнә. Энчн баобабин экн, "], "p": 102}, {"t": "text", "c": ["һаргин ик зууһинь тер экн эзләд авчкч.", "Цаг деернь тер экн эс олдхла, цуг һарг бүсләд авчкх.", "Тернь һазр һатц урһх, һазрмдн бичкн, баобабд - дала, һарг олн әәдгәр хаһрх."], "p": 103}, {"t": "text", "c": ["- Манад сән закан бәәнә, - Бичкн хун-тәәҗ хөөннь келҗәнә!", "- «Өрүһәр босчанч, нүүрән уһа, бийән хәлә - һарган ахул.", "Өдр болһн баобабин салаг оошк цецгүд йилһҗ, чавчад уга ке.", "Яахв, саначрһта көдлмш, болв күнд биш»."], "p": 104}]}