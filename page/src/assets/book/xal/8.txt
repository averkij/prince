{"head": [{"t": "h1", "c": "Антуан Де Сент-Экзюпери ", "p": 0}, {"t": "h2", "c": "БИЧКН ХУН-ТӘӘҖ ", "p": 1}], "body": [{"t": "h2", "c": "8-ч бөлг", "p": 151}, {"t": "text", "c": ["- Олн сай һарг дотр, чи, нег бәәсн цецгүдт дурта болхла, нань юмн керг уга: теңгрән хәләнәч, - хүвтәч.", "(-) «Тенд, одд дунд, мини цецг...» гинәч.", "Болв, хөн цецгәһичн идчкв, - цуг одд унтрсн мет!", "Тер керг чинртә биший?"], "p": 151}, {"t": "text", "c": ["Үгән келҗ чадҗахш. Экрәд уульҗана...", "Харңһурад бәәв.", "Моторан ясдган хайчклав.", "Төмр цокдг алхан мартад, уух усан мартад, үклин тускар мартҗв.", "Мини одна өөр, мини һазр деер күн уульҗана - төвкнүлх кергтә.", "Һар деерән нәәҗән авчанав. Келҗәнәв: «Чини дурта цецгт әәмшг уга, яһад гихлә,", "би чини хөөнд шөрг зурад өгнәв. Цецгүдчн цө-болд зурҗ өгнәв.... Би...»", "Деернь ю келхән чигн медҗәхшв. Би әрә әмд кевтә, алв-алв гисн,", "нәәҗән хәәкрәд дуудв чигн, седклнь җивәд, һульдрад алдрҗ йовна.", "Нульмсн орн - нуувчта, медәд угань ик..."], "p": 152}, {"t": "text", "c": ["Юн цецгүдинь удл уга олад авв.", "Бичкн хун-тәәҗин һарг деер ик санан уга цецгүд бәәдг бәәҗ - олн делвтә дала орм эзлдго бәәҗ, ацан болдго.", "Өрүнднь секгдәд, асхнднь хаагдад бәәҗ.", "Эннь болхла альдас нисч ирсн болхв - буудяһас урһдг бәәҗ. Бичкн хун-тәәҗ нүдән чирмлл уга хәләҗәнә. Наадк урһмл әдл биш.", "Энчн баобабин негнь болвзго?", "Уга. Деегшән хәләҗ урһҗахш. Хаалһата цецгин бөөр үзгдҗәхш.", "Иим ик бөөриг бичкн хун-тәәҗ үзәд уга билә. Өврмҗтә йовдл, һәәхмҗ болн гиҗәнә - гиһәд бичкн хун-тәәҗ күләһәд сууна. Медгдәд уга гиич болхла, эврәннь хорадан белдврән кеҗәнә. Сәәхн өңгән хәәҗәнә.", "Сәәхн делв олн делвсәс шүүһәд әврлҗәнә."], "p": 154}, {"t": "text", "c": ["Бөөрәсн һархларн, салвасн үстә һархм? Йирин наму цецглә әдл шавшхм? Олн-әмтнә өмн гилв-далв гиһәд сәәхрхәр бәәнә!", "Ю-у! Йоста сәәхлә!", "Өдр сө уга, нуувчар тер белдврән кеҗ.", "Тиигәд нег өрүн, әрә нарн һархла, бөөрин делвс секгднә."], "p": 155}, {"t": "text", "c": ["Дала белдврин көдлмш кесн сәәхлә, утар эвшән:"], "p": 156}, {"t": "text", "c": ["- Ой-йе, би эрт серүв... Буруһим тәвтн... Үсм салвасн... - гиҗәнә.", "Бичкн хун-тәәҗ икәр байрлад: - Та сәәхләһәс сәәхлә!"], "p": 158}, {"t": "text", "c": ["- Тиимий? - өгсн хәрүнь арһул-арһул.", "- Та хәләлт, би нарнла хамдан босув."], "p": 159}, {"t": "text", "c": ["Гиичин ик санан угаһасн әврлдгнь эләд бәәдлтә, - гиҗ санад бәәхнь, болв сәәхлә зүсәрн деер авад бәәв. Удл уга, сәәхн гиич Тәәҗд сана орулҗана: - Хотм холдад бәәвлә. Буйн болтха, нанд зөв кеһәд оркит...", "Бичкн хун-тәәҗ эмәв чигн, уста цутхур хәәһәд, цецг деер кеҗ өгҗәнә."], "p": 162}, {"t": "text", "c": ["Удл уга сәәхлә-цецг омгта болчкад, өөлмхә бәәҗ, - Бичкн хун-тәәҗ зовад бәәв.", "Цецгт болхла дөрвн үзүртә зү урһҗ, хатханчг. Энтн омглҗана:"], "p": 163}, {"t": "text", "c": ["- Арвсас чигн әәшгов!"], "p": 164}, {"t": "text", "c": ["- Мана һаргд арвс уга. - Бичкн хун-тәәҗ бурушаҗана. - Меддг чигн болхмт, арвс ноһа идхш."], "p": 165}, {"t": "text", "c": ["- Би ноһан бишв, - арһул цецг келҗәнә."], "p": 166}, {"t": "text", "c": ["- Буруһим тәвтн...", "- Уга, арвсас би әәдгов, ивтртә салькнас әәдүв.", "Танад халхвч бәәни?."], "p": 167}, {"t": "text", "c": ["Урһмл болчкад, ивтркә салькнас әәнә, - гиһәд бичкн хун-тәәҗ дотран санна. - Бәәдл-зүснь – күнд ... Цецг цааранднь келҗәхш."], "p": 168}, {"t": "text", "c": ["- Асхн бүрүл ирхлә, намаг бүркәһәр көдрәд орктн.", "Танад дегд серүн.", "Басл эвго һарг.", "Мини һазрм болхла ...", "Тагчгрв.", "Келҗәсн үгән худлнь медәд бәәв.", "Аль һазрас, ямаран буудяһас нааран нисҗ ирсгш медшголм.", "Бәәҗәһәд, «коңк-коңк» гиһәд ханяҗана: (-)"], "p": 169}, {"t": "text", "c": ["- Одак халхвч яһла?"], "p": 170}, {"t": "text", "c": ["Бичкн хун-тәәҗиг үүмәлһхәр белн."], "p": 171}, {"t": "text", "c": ["Бичкн хун-тәәҗ болхла, эн цецгт дурнь күрв чигн, сүүләрн ухалад бәәв."], "p": 172}, {"t": "text", "c": ["Цецгин ки болсн үгмүд зүркнднь һә болад бәәв.", "Нег дәкҗ бичкн хун-тәәҗ нанд келҗәнә:"], "p": 173}]}