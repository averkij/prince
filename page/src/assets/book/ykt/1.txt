{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "I", "p": 2}, {"t": "text", "c": ["Мин, биирдэ, алта сааспар сылдьан, аар тайҕа туһунан «Чахчы буолбут түгэннэр» диэн ааттаах кинигэҕэ, дьикти хартыынаны көрбүтүм.", "Ол хартыынаҕа улахыын да улахан моҕой – адьырҕа кыылы ыйыстан эрэрэ уруһуйдаммыт этэ.", "Бу маннык:"], "p": 3}, {"t": "text", "c": ["Кинигэҕэ суруллубут: «Моҕой булдун ыстаабакка эрэ бүтүннүү ыйыстар.", "Ол кэннэ кыайан хамсаабат буолар уонна аһа буһуор диэри сыл аҥарын быһа утуйар» диэн. Мин араас быһылааннарынан толору түҥ тыа туһунан элбэҕи толкуйдаабытым уонна өҥнөөх харандааһынан бастакы хартыынабын уруһуйдаабытым. Ол 1-кы №-дээх уруһуйум этэ.", "Бу маны уруһуйдаабытым."], "p": 6}, {"t": "text", "c": ["Ол кэннэ, айымньыбын улахан дьоҥҥо көрдөрбүтүм уонна «төһө ынырыгый?» диэн ыйыппытым."], "p": 8}, {"t": "text", "c": ["– Сэлээппэ туох ынырыктаах буолуой? – диэн, утарбыттара."], "p": 9}, {"t": "text", "c": ["Онтон, ол, олох даҕаны сэлээппэ буолбатах этэ.", "Ол солуону ыйыстыбыт моҕой этэ.", "Итиччэтигэр, мин, улахан дьоҥҥо өйдөннүн диэн, аны, моҕой иһин курдаттыы уруһуйдаабытым.", "Кинилэргэ куруук быһааран биэриэх тустааххын.", "Бу баар 2-с № – дээх уруһуйум."], "p": 10}, {"t": "text", "c": ["Улахан дьон: моҕойу курдаттыы иһин да, тас көстүүтүн да уруһуйдаама, хата күөгүрээпийэни, устуоруйаны, ахсааны уонна таба суруйууну сэҥээр, ол ордук буолуо диэн сүбэлээбиттэрэ.", "Дьэ, ити курдук, алта сааспар сылдьан чаҕылхай уруһуйдьут буолар дьылҕабын сарбынан турабын.", "1-кы уонна 2-с №-дээх уруһуйдарым хоргутууттан атын туох да ситиһиини аҕалбатахтара.", "Оннук, бэйэбэр эрэлим сүппүтэ. Улахан дьон, төһөҕө даҕаны тугу да өйдөөбөттөр, оҕолор буоллаҕына кинилэргэ муҥура суох элбэҕи быһааран-анааран биэрэллэрэ эмиэ сылаалаах."], "p": 12}, {"t": "text", "c": ["Итинтэн сылтаан, атын идэни таларга күһэллэн, өлүөччүк үөрэҕэр үөрэммитим.", "Күн сирин барытын кэриэтэ тилийэ көппүтүм.", "Кырдьык, миэхэ күөгүрээпийэ олус туһалаабыта.", "Биир көрүүнэн Өрүсүөнэттэн Кытайы тута араарары кытта сатыырым.", "Ол, түүн хайысхаҕар бутулуннаххына олус туһалаах."], "p": 13}, {"t": "text", "c": ["Бэйэм үйэбэр элбэх, араас боччумнаах дьону көрсүбүтүм.", "Өр улахан дьон ортотугар олорбутум.", "Кинилэри чугастан көрбүтүм-билбитим.", "Ол эрээри, уруккуларынааҕар ордук тупсубуттар дии санаабатахпын билинэбин."], "p": 14}]}