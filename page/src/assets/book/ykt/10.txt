{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "X", "p": 189}, {"t": "text", "c": ["– Хайа онтон кыыллар, үөн-көйүүр…", "– Лыахтары кытта билсиэхпин баҕардахпына икки-үс үөнү тулуйуохтаах буоллаҕым дии.", "Лыахтар төһө эрэ кэрэлэр. Уонна, атын, ким миэхэ сылдьыай?", "Эн ыраах буолуоҥ.", "Онтон, улахан кыыллартан мин куттаммаппын, бэйэм эмиэ тыҥырахтаахпын, – диэн баран, кэнэн муҥутаан, түөрт хатыытын көрдөрбүт.", "Уонна эбэн: – Чэ, уһата-тэнитэ турума, тулуйарбыттан аастым!", "Барардыы санаммыккын да, бар."], "p": 190}, {"t": "text", "c": ["Кэрэчээнэ Кыра тыгыҥҥа ытыырын көрдөрүөн баҕарбатах.", "Оннук үлүгэр бэйэтин үрдүктүк туттар сибэкки эбит…"], "p": 191}, {"t": "text", "c": ["Кыра тыгын халлаанын эттигиттэн ордук чугастарынан 325, 326, 327, 328, 329 уонна 330 халлаан эттиктэрэ эбиттэр."], "p": 192}, {"t": "text", "c": ["Кини бастакынан ол эттиктэргэ сылдьар санааламмыт. Бэйэни тугунан эрэ аралдьытыныахха уонна таарыйа туохха эрэ үөрэниэххэ сөп."], "p": 193}, {"t": "text", "c": ["Бастакы эттиккэ ыраахтааҕы олорор эбит.", "Сиринэн тэлгэнэр уһун эҥэрдээх кырынаас саҕынньаҕын бүрүнэн, судургу эрээри, үрдүк олбоҕор улуутумсуйан олороро."], "p": 194}, {"t": "text", "c": ["– Аа, бас билээччим бу баар эбит! – диэн ыраахтааҕы өрө көбдьүөрэ түспүт Кыра тыгыны көрөөт."], "p": 195}, {"t": "text", "c": ["«Хантан миигин билэр буоллаҕай?» дии санаабыт Кыра тыгын. «Кини миигин саҥа көрөр эбээт!»", "Ыраахтааҕылар олоҕу олус судургутук көрөллөрүн кини хантан билиэй?"], "p": 196}, {"t": "text", "c": ["Кинилэргэ киһи барыта бас бэринээччилэрэ."], "p": 197}, {"t": "text", "c": ["– Бэттэх чугаһаа эрэ, мин эйиигин сыныйан көрүөхпүн баҕарабын, – диэбит, кими эрэ бас билэр буолбутуттан өссө ордук улуутумсуйбут ыраахтааҕы.", "Кыра тыгын олоруон баҕаран тулатын көрүммэхтээбит да, ыраахтааҕы кырынаас саҕынньаҕын эҥэрэ олорор эттигин бүтүннүү саба бүрүйэн сытара."], "p": 198}, {"t": "text", "c": ["Ол иһин, төһө да өлө сылайдар турарыгар тиийбит тыгын, эмискэ дьааһыйан ылбыт.", "– Үтүө үгэс үөрүйэҕинэн, ыраахтааҕы баарына дьааһыйар көҥүллэммэт, – диэбит ыраахтааҕы."], "p": 199}, {"t": "text", "c": ["– Мин эн дьааһыйаргын бобобун.", "– Алҕас, – диэн хардарбыт Кыра тыгын симиттэ-симиттэ.", "– Уһун айаным былаһын тухары утуйбатаҕым…", "– Чэ, оччоҕуна, мин эйиигин, дьааһый диэн дьаһайабын, – диэбит ыраахтааҕы.", "– Мин уһун кэм устата ким да дьааһыйарын көрбөтөҕүм, онон, оннооҕор итини сэҥээрэбин.", "Дьэ эрэ, дьааһый!", "Мин дьаһалым инник!"], "p": 200}, {"t": "text", "c": ["– Хайдах эрэ симиттэр курдукпун… онон тахсыбат… – диэн ботугураабыт кытаран хаалбыт Кыра тыгын."], "p": 201}, {"t": "text", "c": ["– Бэй, бэй… Оччотугар… оччотугар мин дьаһалым маннык; баҕардаххына дьааһый, баҕардаххына… – Ыраахтааҕы бэйэтин тылыгар бэйэтэ хатыллыбыт, ол иһин кыратык кыйахаммыкка дылы буолбут."], "p": 202}, {"t": "text", "c": ["Хайа, ыраахтааҕыга сүрүнэ – киниэхэ биир тыла суох бас бэринии буоллаҕа.", "Кини ыйааҕын кэһэри, букатын, тулуйар кыаҕа суох. Онтон, бу, дьиҥнээх ыйаахтаах ыраахтааҕы эбит.", "Ол эрээри, олус эйэҕэс-сайаҕас буоларын быһыытынан, өйдөөх-төйдөөх, олохтоох эрэ дьаһаллары биэрэрэ."], "p": 203}, {"t": "text", "c": ["«Өскөтүн, мин, бэйэм дьаньараалбын «байҕал хоптотугар кубулуй, диэн дьаһайдахпына, – диирэ кини, – дьаньараал ол дьаһалы толорботоҕуна, кини буруйа суох."], "p": 204}, {"t": "text", "c": ["Буруйдаах мин бэйэм буолабын»."], "p": 205}, {"t": "text", "c": ["– Олоруохха син дуо? – диэн Кыра тыгын килбиктик ыйыппыт."], "p": 206}, {"t": "text", "c": ["– Дьаһайабын: олор! – диэн ыраахтааҕы дьаһайан баран, улуутумсуйда улуутумсуйбутунан кырынаас саҕынньаҕын аҥар эҥэрин хомуйа тардыбыт.", "Туох да диэбит иһин, ыраахтааҕы бачча кыра эттиккэ тугу бас билэн дьаһайарын, Кыра тыгын уһугар тиийэ өйдөөбөтөх."], "p": 207}, {"t": "text", "c": ["– Улуу ыраахтааҕы, – диэн саҕалаабыт кини, – мин эйиигиттэн ыйытабын дуо?..", "– Дьаһайабын: ыйыт! – Ыраахтааҕы өс киирбэх хоруйдуу охсубут."], "p": 208}, {"t": "text", "c": ["– Улуу ыраахтааҕы… Эн манна тугу бас билэн дьаһайаҕын?"], "p": 209}, {"t": "text", "c": ["– Барытын, – диэбит аннараата судургутук."], "p": 210}, {"t": "text", "c": ["– Барытын?"], "p": 211}, {"t": "text", "c": ["Ыраахтааҕы, килбигийдэр даҕаны илиитинэн бэйэтин сирин, онтон таарыччы атын эттиктэри, сулустары холбуу эргитэ охсон ылбыт."], "p": 212}, {"t": "text", "c": ["– Балары барытын эн бас билэҕин? – Кыра тыгын лаппыйан ыйыппыт."], "p": 213}, {"t": "text", "c": ["– Оннук, – диэн хардарбыт ыраахтааҕы."], "p": 214}, {"t": "text", "c": ["Чахчы, кини, барытыгар бары бырааптаах ыраахтааҕы буоларын быһыытынан муҥурданар, тутулуктанар диэни билбэтэ."], "p": 215}, {"t": "text", "c": ["– Сулустар эйиэхэ эмиэ бас бэринэллэр дуо? – Кыра тыгын ыйыппыт."], "p": 216}, {"t": "text", "c": ["– Биллэн турар, – диэбит ыраахтааҕы. – Сулустар этиэх эрэ кэрэх, бас бэриммиттэрэ баар буолар.", "Мин истигэнэ суохтары тулуйбаппын."], "p": 217}, {"t": "text", "c": ["Кыра тыгын олус диэн сөхпүт. Арай кини маннык сүдү кыахтаах буоллун! Оччоҕо, кини, күн киириитин биир күҥҥэ түөрт уон түөрт төгүл буолбакка сэттэ уон икки, баҕар сүүс, өссө икки сүүс төгүл олбоҕун харыс да халбарыппакка эрэ астына-дуоһуйа одуулаһыа этэ!", "Уонна эмиэ, ыраах хаалларбыт дойдутун санаан, курутуйан ылбыт. Онтон, хорсунугар түһэн ыраахтааҕыттан көрдөспүт:"], "p": 218}, {"t": "text", "c": ["– Мин күн киириитин көрүөхпүн баҕарабын…", "Көрдөһөбүн, күнү киир диэн дьаһай эрэ…", "– Өскөтө, мин, ханнык эрэ дьаньараалы лыах курдук сибэккиттэн сибэккигэ тэлээрэ көт, эбэтэр кутурҕаннаах айымньыны ай, эбэтэр байҕал хоптотугар кубулуй диэн дьаһайыым. Арай ону дьаньараал толорботун, ким буруйдаах буолар – кини дуу, мин дуу?"], "p": 219}, {"t": "text", "c": ["– Эн, Улуу ыраахтааҕыа, – кыл да түгэнэ саарбахтаабакка Кыра тыгын хардарбыт."], "p": 220}, {"t": "text", "c": ["– Бэрт сөп, – диэн ыраахтааҕы бигэргэппит. – Хас биирдиилэриттэн, кини тугу туһалыан сөбүн, ыйытар көдьүүстээх.", "Бастатан туран; былаас бэйэҥ кыаҕыҥ иһинэн толкуйдаммыт буолуохтаах.", "Өскөтө, эн, бэйэҥ дьоҥҥун-сэргэҕин байҕалга бас-кытынан түһүҥ диэн дьаһайдаххына, кинилэр өрө туран өрөбөлүүссүйэ оҥоруохтара.", "Мин, истигэн буолууну ирдиир бырааптаахпын, тоҕо диэтэххэ, мин ирдэбиллэрбин өй хотор, кыах ылар."], "p": 221}, {"t": "text", "c": ["– Оччоҕо күн киириитэ хайдах буолар?"], "p": 222}, {"t": "text", "c": ["– Кыра тыгын санатар: кини хоруй ыла илигинэ уоскайбат идэлээҕэ.", "– Күн киириитэ да баар буолуо.", "Мин күн тахсыытын ирдиэҕим."], "p": 223}, {"t": "text", "c": ["Ол гынан баран, маҥнай табыгастаах түгэн үүнэрин кэтэһиэҕим."], "p": 224}, {"t": "text", "c": ["Тоҕо диэтэххэ, бас билээччи муудараһа онно сытар. – Оччоҕо, ол, табыгастаах түгэн хаһан үүнэр? – диэн Кыра тыгын туоһуласпыт. – Гм, гм, – диэн хардарбыт ыраахтааҕы, халыҥ халандаарын арыйбахтыы-арыйбахтыы. Эн, онно, мин дьаһалым хайдах курдук лоп-бааччы туоларын көрүөҥ."], "p": 225}, {"t": "text", "c": ["Кыра тыгын дьааһыйбыт.", "Манна, баҕаҥ хоту, хаһан баҕарар күн киириитин көрбөтүҥ хомолтолоох эбит.", "Уонна кырдьыгынан эттэххэ, кини хайы сах чуҥкуйан барбыт."], "p": 226}, {"t": "text", "c": ["– Мин барарым уолдьаста, – диэбит ыраахтааҕыга. – Миигин манна туох да тутар суох."], "p": 227}, {"t": "text", "c": ["– Хаал! – диэбит, бас бэринээччи көстүбүтүттэн олус улуутумсуйбут, уонна онтон арахсыан баҕарбатах ыраахтааҕы. – Хаал, мин эйиигин миниистир тойонунан аныаҕым."], "p": 228}, {"t": "text", "c": ["– Туох миниистиринэн?"], "p": 229}, {"t": "text", "c": ["– Оттон… суут-сокуон."], "p": 230}, {"t": "text", "c": ["– Манна дьүүллүөххэ айылаах кимиҥ да суох дии!"], "p": 231}, {"t": "text", "c": ["– Хайдаҕа биллибэт, – диэн ыраахтааҕы утарбыт. – Мин өссө да бас билэр сирбин ситэ кэрийэн көрө иликпин.", "Алыс кырдьаҕаспын, уонна манна көлө батан турар сирэ суох, онтон сатыы сылдьар олус сылаалаах.", "Кыра тыгын өндөйөн өссө төгүл эттик атын өттүн өҥөйөн көрбүт. – Мин хайы-сах барытын көрдүм! – диэн өрө хаһыытыы түспүт. – Антах эмиэ ким да, туох да суох."], "p": 233}, {"t": "text", "c": ["– Оччоҕо, бэйэҥ бэйэҕин дьүүллэн, – диэбит ыраахтааҕы.", "– Ол ордук уустук буолар.", "Бэйэни дьүүллүүр, атын киһини дьүүллүүрдээҕэр быдан ыарахан.", "Өскөтө, эн, бэйэҕин сатаан сөпкө дьүүллэннэххинэ, ол аата чахчы муударайгын."], "p": 234}, {"t": "text", "c": ["– Бэйэбин бэйэм ханна баҕарар дьүүллүүр кыахтаахпын, – диэбит Кыра тыгын.", "– Ол туһуттан эйиэхэ хааларым көдьүүһэ суох."], "p": 235}, {"t": "text", "c": ["– Гм, гм… – диэбит ыраахтааҕы.", "– Мин санаабар, манна ханна эрэ кырдьаҕас күүдээх баар быһыылаах.", "Түүн хачыгырыырын истэбин.", "Эн ол кырдьаҕас күүдээҕи дьүүллүөххүн сөп.", "Кэмиттэн кэмигэр өлөрөргө ууран бириигэбэрдэ таһаар.", "Оччоҕо, күүдээх олоҕо эйиигиттэн тутулуктаах буолуоҕа.", "Ол гынан баран, сырыы аайы бырастыы гынан, босхолоон иһиэхтээххин."], "p": 236}, {"t": "text", "c": ["Кырдьаҕас күүдээх биһиэхэ соҕотоҕун быһыытынан харыстаныах тустаах. – Мин, өлөрүүгэ ууруу бириигэбэрин таһаарары, олох сөбүлээбэппин, – диэбит Кыра тыгын. – Уонна, барарбар уолдьаста."], "p": 237}, {"t": "text", "c": ["– Суох, суох уолдьаһа илик, – ыраахтааҕы утарбыт."], "p": 238}, {"t": "text", "c": ["Кыра тыгын кырдьаҕас ыраахтааҕыны айаҥҥа аттанаары туран хомотон барыан баҕарбатах, ол иһин:"], "p": 239}, {"t": "text", "c": ["– Улуу ыраахтааҕы, өскөтө, эн, уурбут дьаһалыҥ төтөлө суох туолуон баҕарар буоллаххына, – диэбит кини, – эн миэхэ, сөптөөх дьаһал биэриэх кэриҥнээххин.", "Холобур; мин, уһаппакка-тэниппэккэ айаҥҥа турунарым туһунан ыйааҕы…", "Мин санаабар билигин ордук тоҕоостоох кэм үүннэ…"], "p": 240}, {"t": "text", "c": ["Ыраахтааҕы хардарбатах. Кыра тыгын саараан турбахтаан баран, өрө тыыммыт уонна айаҥҥа туруммут."], "p": 241}, {"t": "text", "c": ["– Эйиигин босуолунан аныыбын! – диэн ыраахтааҕы тутуу былдьаһан хаһыытаан хаалбыт."], "p": 242}]}