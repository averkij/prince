{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XII", "p": 266}, {"t": "text", "c": ["Онтон кэлэр халлаан эттигэр, арыгыһыт олорор эбит.", "Кыра тыгын ол киһиэхэ уһаабатах эрээри, санаата лаппа түспүт."], "p": 267}, {"t": "text", "c": ["Кини онно тиийбитэ, арыгыһыт кураанах уонна толору бытыылкалар аармыйаларын иннигэр кэчигирэтэн баран, саҥата суох одуулуу олороро."], "p": 268}, {"t": "text", "c": ["– Эн бу тугу гынаҕын? – диэн ыйыппыт Кыра тыгын."], "p": 269}, {"t": "text", "c": ["– Иһэбин, – диэбит салбаҕырбыт дьүһүннээх арыгыһыт."], "p": 270}, {"t": "text", "c": ["– Тоҕо?"], "p": 271}, {"t": "text", "c": ["– Умнар туһуттан."], "p": 272}, {"t": "text", "c": ["– Тугу умнаары? – диэн ыйыппыт Кыра тыгын, арыгыһыты аһына санаан."], "p": 273}, {"t": "text", "c": ["– Суобаһым ыалдьарын умнуохпун баҕарабын, – диэн, төбөтүн ыйаан олорон арыгыһыт билиммит."], "p": 274}, {"t": "text", "c": ["– Ол туохтан суобаһырҕаатыҥ? – Кыра тыгын бу сордооххо көмөлөһүөн олус баҕарбыт."], "p": 275}, {"t": "text", "c": ["– Иһэрбиттэн суобаһырҕыыбын! – диэн быһаарбыт арыгыһыт уонна салгыы биир да тылы ыһыктыбатах."], "p": 276}, {"t": "text", "c": ["Онтон Кыра тыгын тугу да гыныан булбатах, үлтү буккуллан салгыы айанныы турбут."], "p": 277}, {"t": "text", "c": ["«Дьэ кырдьык, саарбаҕа суох, улахан дьон олус да дьикти норуот», – дии санаабыт."], "p": 278}]}