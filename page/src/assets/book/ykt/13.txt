{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XIII", "p": 277}, {"t": "text", "c": ["Онтон Кыра тыгын тугу да гыныан булбатах, үлтү буккуллан салгыы айанныы турбут. «Дьэ кырдьык, саарбаҕа суох, улахан дьон олус да дьикти норуот», – дии санаабыт."], "p": 278}, {"t": "text", "c": ["Төрдүс халлаан эттигин дуоспуруннаах киһи баһылаан олорор эбит.", "Кини олус солото суох буолан Кыра тыгын кэлбитигэр төбөтүн да өндөппөтөх."], "p": 280}, {"t": "text", "c": ["– Үтүө күнүнэн, – диэбит Кыра тыгын.", "– Бөппүрүөскэҥ умуллубут."], "p": 281}, {"t": "text", "c": ["– Үскэ эбии икки – биэс.", "Биэскэ эбии сэттэ – уон икки.", "Уон иккигэ эбии үс – уон биэс.", "Үтүө күнүнэн.", "Уон биэскэ сэттэ – сүүрбэ икки.", "Сүүрбэ иккигэ алта – сүүрбэ аҕыс.", "Уот да уматтар соло суох.", "Сүүрбэ алтаҕа биэс – отут биир.", "Уух!", "Итиччэтигэр буоллаҕына, биэс сүүс биир мөлүйүөн алта сүүс сүүрбэ икки тыһыычча сэттэ сүүс отут биир."], "p": 282}, {"t": "text", "c": ["– Биэс сүүс мөлүйүөн туоҕуй?"], "p": 283}, {"t": "text", "c": ["– А-а?", "Эн өссө да баар эбиккин дуу?", "Биэс сүүс мөлүйүөн… Туоҕун бэйэм да билбэппин…", "Мин наһаа элбэх үлэлээхпин!", "Мин, тылынан кыырар солото суох дуоспуруннаах киһибин!", "Иккигэ эбии биэс – сэттэ…", "– Биэс сүүс мөлүйүөн туоҕуй? – диэн лаппыйан ыйыппыт Кыра тыгын: тугу эрэ ыйытан баран харда ыла илигинэ уоскуйбат идэлээҕэ."], "p": 284}, {"t": "text", "c": ["Дуоспуруннаах киһи төбөтүн көтөхпүт."], "p": 285}, {"t": "text", "c": ["– Мин, бу эттиккэ хайы сах биэс сүүс түөрт сыл олордум, ол былаһын тухары миэхэ үс эрэ төгүл мэһэйдээбиттэрэ.", "Аан маҥнай, сүүрбэ икки сыл аннараа өттүгэр хантан эрэ көтөн кэлбит таҥара кийиитэ хомурдуос.", "Кини үлүгэрдээх тыаһы-ууһу таһаарбытыттан, мин, хомойуох иһин төгүллээһиҥҥэ түөрт алҕаһы таһааран турабын.", "Иккиһин, уон биир сыл анараа өттүгэр, дьарҕам ыарыыта көбөн ылбыттаах.", "Ол, куруук олорон тахсарбыттан.", "Күүлэйдии сылдьар солом суох.", "Мин дуоспуруннаах, дьоһун киһибин.", "Үһүс төгүлүн… бу кини!", "Итиччэтигэр, биэс сүүс мө-лүйүөн буолар курдук…", "– Мөлүйүөнүнэн туохтарый?"], "p": 286}, {"t": "text", "c": ["Дуоспуруннаах киһи хардарыах тустааҕын өйдөөбүт, тоҕо диэтэххэ, уоскуйуо суох."], "p": 287}, {"t": "text", "c": ["– Биэс сүүс мөлүйүөн, ити, быыкаайык туохтар, ардыгар салгыҥҥа көстөр сээкэйдэр."], "p": 288}, {"t": "text", "c": ["– Ол туохтарый, сахсырҕалар дуо?"], "p": 289}, {"t": "text", "c": ["– Эс, суох! Маннык, быыкаа кылабачыгастар."], "p": 290}, {"t": "text", "c": ["– Тигээйилэр?"], "p": 291}, {"t": "text", "c": ["– Эс, суох! Маннык быыкаайык, көмүс, араас сүрэҕэ суох күөх көппөлөр кинилэри көрө-көрө буолары буолбаты ыраланаллар.", "Онтон мин дуоспуруннаах киһибин. Ыраланар солом да суох."], "p": 292}, {"t": "text", "c": ["– Аа, сулустар?"], "p": 293}, {"t": "text", "c": ["– Оннук-оннук.", "Сулустар."], "p": 294}, {"t": "text", "c": ["– Биэс сүүс мөлүйүөн сулус? Олору эн туох гынаҕын?"], "p": 295}, {"t": "text", "c": ["– Биэс сүүс биир мөлүйүөн алта сүүс сүүрбэ икки тыһыычча сэттэ сүүс отут биир.", "Мин дуоспуруннаах киһибин, барыта лоп бааччы буоларын сөбүлүүбүн."], "p": 296}, {"t": "text", "c": ["– Чэ сөп, онтон ол сулустарынан эн тугу гынаҕын?"], "p": 297}, {"t": "text", "c": ["– Тугу гынабын?"], "p": 298}, {"t": "text", "c": ["– Оннук."], "p": 299}, {"t": "text", "c": ["– Тугу да гыммаппын.", "Мин кинилэри бас билэбин."], "p": 300}, {"t": "text", "c": ["– Сулустары бас билэҕин? – Оннук."], "p": 302}, {"t": "text", "c": ["– Мин, хайы сах биир ыраахтааҕыны көрбүтүм, кини…", "– Ыраахтааҕылар тугу да бас билбэттэр.", "Кинилэр салайаллар эрэ.", "Ол олох атын."], "p": 303}, {"t": "text", "c": ["– Эн, ол, сулустары туох гынаары бас билэҕиний?"], "p": 304}, {"t": "text", "c": ["– Баай буолаары."], "p": 305}, {"t": "text", "c": ["– Ол тоҕо баай буола сатыыгыный?"], "p": 306}, {"t": "text", "c": ["– Ким эмэ арыйдаҕына, саҥа сулустары өссө атыылаһаары."], "p": 307}, {"t": "text", "c": ["«Кини хайдах эрэ, эмиэ, били, арыгыһыт курдук толкуйдуур», – дии санаабыт Кыра тыгын."], "p": 308}, {"t": "text", "c": ["Уонна салгыы ыйыталаспыт:"], "p": 309}, {"t": "text", "c": ["– Оччоҕо, сулустары хайдах бас билиэххэ сөбүй?"], "p": 310}, {"t": "text", "c": ["– Сулустар кимиэннэрэй? – киһитэ бэбигирии түспүт."], "p": 311}, {"t": "text", "c": ["– Билбэппин.", "Кимиэнэ да буолбатахтар."], "p": 312}, {"t": "text", "c": ["– Оччотугар, миэннэрэ. Тоҕо диэтэххэ, мин ону маҥнайгынан толкуйдаабытым."], "p": 313}, {"t": "text", "c": ["– Ол эрэ иһин дуо?"], "p": 314}, {"t": "text", "c": ["– Оннук бөҕө буоллаҕа дии.", "Өскөтө эн, бас билээччитэ суох алмаас тааһы буллаххына, кини эйиэнэ буолар. Өскөтө эн, бас билээччитэ суох муора арыытын буллаххына, эмиэ эйиэнэ. Өскөтө, эн төбөҕөр бастакынан туох эрэ санаа киирдэҕинэ, онно туоһу сурук ыллыҥ даҕаны, эйиэнэ буолар. Мин буоллаҕына, сулустары бас билэбин.", "Тоҕо диэтэххэ, мин иннибинэ ким даҕаны сулустары бас билэр туһунан толкуйдаабатах."], "p": 315}, {"t": "text", "c": ["– Ити кырдьык сөп, – диэбит Кыра тыгын.", "– Оччотугар, эн ол сулустарынан тугу гынаҕын?"], "p": 316}, {"t": "text", "c": ["– Талбыппынан туттабын, – диэбит дуоспуруннаах киһи.", "– Хос-хос ааҕабын да, ааҕабын.", "Олус сылаалаах.", "Ол гынан баран мин дуоспуруннаах киһибин."], "p": 317}, {"t": "text", "c": ["Кыра тыгыҥҥа ити быһаарыы ситэтэ суох буолбут."], "p": 318}, {"t": "text", "c": ["– Өскөтө миэхэ солко былаат баар буоллун, мин ону моонньубар баанан илдьэ барыахпын сөп, – диэбит кини. – Өскөтө миэхэ сибэкки баар буоллун, мин ону үргээн илдьэ барыахпын сөп.", "Онтон эн сулуһу кыайан ылбат буоллаҕыҥ дии!"], "p": 319}, {"t": "text", "c": ["– Суох, ол эрээри мин ону бааҥҥа угуохпун сөп."], "p": 320}, {"t": "text", "c": ["– Ол аата хайдах?"], "p": 321}, {"t": "text", "c": ["– Маннык: хас сулустаммыппын, кумааҕыга суруйабын. Онтон ол кумааҕыны дьааһыкка уган баран, күлүүһүнэн хатаан кэбиһэбин."], "p": 322}, {"t": "text", "c": ["– Онон бүтэр дуо?"], "p": 323}, {"t": "text", "c": ["– Оннук буолумна."], "p": 324}, {"t": "text", "c": ["«Аата көрүдьүөһүн! – дии санаабыт Кыра тыгын.", "– Оннооҕор, хайдах эрэ бэйиэт иэйиитин курдук. Ол эрээри, бу, оннук үлүгэр солуулаах буолбатах»."], "p": 325}, {"t": "text", "c": ["Туох солуулааҕын, солуута суоҕун – Кыра тыгын улахан дьонтон уратытык, бэйэтэ хайдах өйдүүрүнэн ылынара."], "p": 326}]}