{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XIV", "p": 329}, {"t": "text", "c": ["«Суох, улахан дьон кырдьык сөҕүмэр норуот», – дии санаабыт судургутук.", "Бэһис халлаан эттигэ, төһө да барыларынааҕар кыра буоллар, сүрдээх сэргэх эбит.", "Ол эттиккэ банаар уонна банаары уматааччы эрэ баталлара.", "Халлааҥҥа симэлийэн хаалыах айылаах бып-быыкаайык, дьиэтэ-уота, дьоно-сэргэтэ суох эттиккэ, банаар уонна банаар уматааччы туохха туһалаах буоллахтарай диэн Кыра тыгын мунаахсыйбыт.", "Ол эрээри эмиэ да санаабыт:"], "p": 330}, {"t": "text", "c": ["«Хайа, бу киһи эмиэ солуута суоҕунан үлүһүйэрэ буолаарай. Ол эрээри кини ыраахтааҕы даҕаны, киэмсик даҕаны, дуоспуруннаах уонна арыгыһыт даҕаны курдук солуута суох буолбатах.", "Ханныгын да иһин кини үлэтигэр туох эрэ суолталаах баар.", "Банаарын уматтаҕына – хайдах эрэ өссө биир сулус дуу, сибэкки дуу тыллыбытын курдук буолар.", "Онтон банаарын умуруордаҕына – сулус дуу, сибэкки дуу утуйбутун курдук буолар."], "p": 331}, {"t": "text", "c": ["Кэрэхсэбиллээх дьарык.", "Чахчы, дьэ, бу, туһалаах дьарык. Тоҕо диэтэххэ, көрүөхтэн олус кэрэ»."], "p": 332}, {"t": "text", "c": ["Кини ити курдук кыракый эттиги кытта кэккэлэһэ түһээт, банаар уматааччыга боччумнаахтык баһын хоҥкуппут."], "p": 333}, {"t": "text", "c": ["– Үтүө күнүнэн, – диэбит. – Эн, ити билигин банааргын тоҕо умуруордуҥ?"], "p": 334}, {"t": "text", "c": ["– Оннук кэпсэтии баар, – диэн хардарбыт банаар уматааччы.", "– Үтүө күнүнэн."], "p": 335}, {"t": "text", "c": ["– Ол туох кэпсэтиитэй?"], "p": 336}, {"t": "text", "c": ["– Банаары умуруорар.", "Үтүө киэһэнэн, – диэн баран, банаарын эмиэ умаппыт."], "p": 337}, {"t": "text", "c": ["– Оттон оччоҕо, тоҕо хат уматтыҥ?"], "p": 338}, {"t": "text", "c": ["– Кэпсэтии оннук, – хатылаабыт банаар уматааччы."], "p": 339}, {"t": "text", "c": ["– Өйдөөбөтүм ээ, – диэн Кыра тыгын билиммит."], "p": 340}, {"t": "text", "c": ["– Тугу да өйдүү сатыыр көдьүүһэ суох, – диэбит банаар уматааччы."], "p": 341}, {"t": "text", "c": ["– Кэпсэтии аата кэпсэтии. Үтүө күнүнэн."], "p": 342}, {"t": "text", "c": ["Уонна банаарын умуруорбут."], "p": 343}, {"t": "text", "c": ["Ити кэннэ, кыһыл килиэккэ ойуулаах былаатынан сүүһүн көлөһүнүн соттон баран, эппит:"], "p": 344}, {"t": "text", "c": ["– Мин олус ыарахан үлэлээхпин.", "Хаһан эрэ бу суолталаах этэ.", "Мин сарсыарда аайы банаардары умуруорарым, онтон киэһэ уматарым.", "Миэхэ сынньанарбар күнүскүтэ хаалара, уонна өссө, уубун ханарбар түүнэ…", "– Онтон ол кэпсэтии уларыйбыта дуо?"], "p": 345}, {"t": "text", "c": ["– Кэпсэтии уларыйбатаҕа, – диэбит банаар уматааччы.", "– Дьэ кыһалҕам итиннэ сытар!", "Мин эттигим сылтан сыл аайы эргиирэ түргэтээтэр түргэтээн иһэр, онтон кэпсэтии уруккутунан хаалбыта."], "p": 346}, {"t": "text", "c": ["– Оччоҕо билигин хайдаҕый? – диэн Кыра тыгын ыйыппыт."], "p": 347}, {"t": "text", "c": ["– Көрөрүҥ курдук. Эттик биир мүнүүтэ иһигэр бүтүн эргиири оҥорор, ол иһин мин кыл да түгэнэ тыын ыла түспэппин. Хас мүнүүтэ ахсын, банаарбын умуруораат, хат уматабын."], "p": 348}, {"t": "text", "c": ["– Дьэ көр эбит!", "Оччоҕо, эн, күнүҥ уһуна биир эрэ мүнүүтэ!"], "p": 349}, {"t": "text", "c": ["– Онно туох да көрө суох, – диэн банаар уматааччы утарбыт.", "– Эн биһиги хайы сах бүтүн ыйы быһа кэпсэттибит."], "p": 350}, {"t": "text", "c": ["– Бүтүн ый?!"], "p": 351}, {"t": "text", "c": ["– Оннук.", "Отут мүнүүтэ.", "Отут күн.", "Үтүө киэһэнэн! – диэн баран эмиэ банаарын умаппыт."], "p": 352}, {"t": "text", "c": ["Кыра тыгын банаар уматааччыны төһөнөн өр көрөр даҕаны, оччонон сэҥээриитэ улаатан испит."], "p": 353}, {"t": "text", "c": ["Тоҕо диэтэххэ, эппит тылыгар туругаһа хайҕатыан хайҕатар.", "Кини, хаһан эрэ күн киириитин хат-хат көрөөрү олоппоһун сыҕарытарын санаан кэлбит.", "Ол иһин, бу, бодоруспут киһитигэр көмөлөһүөн баҕарбыт."], "p": 354}, {"t": "text", "c": ["– Истэҕин дуо, – диэбит банаар уматааччыга. – Мин биир албаһы билэбин: эн хаһан баҕардаххына сынньанар кыахтанар…", "– Мин куруук сынньаныахпын эрэ баҕарабын, – диэбит банаар уматааччы."], "p": 355}, {"t": "text", "c": ["Тылга туругас буолуохха сөп эрээри, сүрэҕэ суох буолуохха эмиэ сөп."], "p": 356}, {"t": "text", "c": ["– Эн халлааныҥ эттигэ алыс кыра, – диэн салгыы саҥарбыт тыгын, – үстэ эрэ атыллаан кэбиһиэххин сөп. Ол иһин, куруук күннээххэ сылдьар курдук, күн хоту хааман ис.", "Сынньаныаххын баҕардаххына, судургу, баран ис, баран ис… оччоҕо күн баҕаҥ хоту төһө баҕарар уһуоҕа."], "p": 357}, {"t": "text", "c": ["– Ол миэхэ улахан туһаны аҕалбат, – диэбит банаар уматааччы.", "– Мин, утуйартан ордук таптыырым күн сиригэр суох."], "p": 358}, {"t": "text", "c": ["– Оччотугар, дьыалаҥ мөлтөһүөр эбит, – Кыра тыгын кини туһугар курутуйбут."], "p": 359}, {"t": "text", "c": ["– Дьыалам мөлтөх, – диэн банаар уматааччы бигэргэппит.", "– Үтүө күнүнэн. Эмиэ банаарын умуруорбут."], "p": 361}, {"t": "text", "c": ["«Бу, дьэ, киһи, – дии санаабыт Кыра тыгын салгыы айаннаан иһэн. – Кинини ыраахтааҕы даҕаны, киэмсик даҕаны, арыгыһыт даҕаны, дуоспуруннаах да киһи бары сэниэ этилэр.", "Ол эрээри, кинилэрдээҕэр барыларынааҕар дьон күлүүтүгэр киирбэт киһи кини эрэ дии саныыбын.", "Бука, ити, кини, бэйэтин эрэ туһунан санаабатыттан буолуо»."], "p": 362}, {"t": "text", "c": ["Кыра тыгын өрө тыыммыт, уонна: «Бу киһини кытта доҕордоһуохха сөп эбит."], "p": 363}, {"t": "text", "c": ["Ол гынан баран, халлаанын эттигэ аччыгыйа бэрт. Икки киһи батар кыаҕа суох…».", "Кини бу кэрэ халлаан эттигэр ордук биир суолтан матарыттан хомойо санаабытын бэйэтигэр билиниэн баҕарбатах.", "Ол; манна, сүүрбэ түөрт чаас иһигэр тыһыынча түөрт сүүс түөрт уон төгүл күн киириитин дуоһуйа көрүөххэ сөбүн."], "p": 364}]}