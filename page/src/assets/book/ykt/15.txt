{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XV", "p": 365}, {"t": "text", "c": ["Халлаан алтыс эттигэ, инники ааспыт эттигиттэн уон төгүл улахан эбит.", "Онно хап-халыҥ кинигэлэри суруйар оҕонньор олороро."], "p": 366}, {"t": "text", "c": ["– Көр эрэ!", "Хата айанньыт кэллэ! – диэн кини саҥа аллайа түспүт Кыра тыгыны көрөөт."], "p": 367}, {"t": "text", "c": ["Кыра тыгын киирээт, тыын ыла түһээри остуолга олорбут.", "Кини айаннаабыта да быдаарыйда!"], "p": 368}, {"t": "text", "c": ["– Бу, эн, хантан кэллиҥ? – диэн ыйыппыт оҕонньор."], "p": 369}, {"t": "text", "c": ["– Бу, туох айылаах улахан кинигэтэй? – диэн хардары ыйыппыт Кыра тыгын.", "– Эн манна тугу гынаҕын?"], "p": 370}, {"t": "text", "c": ["– Мин – күөгүрэппин, – диэн хоруйдаабыт оҕонньор."], "p": 371}, {"t": "text", "c": ["– Ол күөгүрэп диэн тугуй?"], "p": 372}, {"t": "text", "c": ["– Ол, муоралар, өрүстэр, куораттар, хайалар уонна кумах куйаардар ханан баалларын билэр учуонай."], "p": 373}, {"t": "text", "c": ["– Тоҕо бэрдэй! – диэбит Кыра тыгын.", "– Дьэ бу – дьиҥнээх үлэ! – диэн баран, күөгүрэп олорор халлаанын эттигин эргиччи көрө охсон ылбыт.", "Кини хаһан даҕаны, маннык улахан халлаан эттигин көрө илигэ."], "p": 375}, {"t": "text", "c": ["– Эн дойдуҥ олус даҕаны кэрэ. Акыйааннар эһиэхэ бааллар дуу?"], "p": 376}, {"t": "text", "c": ["– Мин ону билбэппин, – диэбит күөгүрэп."], "p": 377}, {"t": "text", "c": ["– У-у, – диэн Кыра тыгын кэлэйбиттии уһуутаабыт.", "– Онтон хайалар бааллар дуу?"], "p": 378}, {"t": "text", "c": ["– Билбэппин, – диэн хатылаабыт күөгүрэп."], "p": 379}, {"t": "text", "c": ["– Онтон куораттар, өрүстэр, кумах куйаардар?"], "p": 380}, {"t": "text", "c": ["– Ону мин эмиэ билбэппин."], "p": 381}, {"t": "text", "c": ["– Онтон эн күөгүрэп буолбатаххын дуо?"], "p": 382}, {"t": "text", "c": ["– Дьэ ол иһин, – диэбит кырдьаҕас.", "– Мин күөгүрэппин, айанньыт буолбатахпын.", "Миэхэ куруук айанньыт тиийбэтин кыһалҕата.", "Куораттар, өрүстэр, хайалар, муоралар, акыйааннар уонна кумах куйаардар ахсааннарын күөгүрэптэр аахпаттар эбээт.", "Күөгүрэп – ураты суолталаах улахан киһи, кэрийэ сылдьар солото суох.", "Кини үлэлиир хоһуттан быкпат.", "Ол эрээри, айанньыттары хоһугар көрсүһэн кэпсээннэрин сурунан ылар.", "Дьэ, онтон, ол дьон хайалара эмэ туох эрэ солуну, сэргэҕи кэпсээтэҕинэ, күөгүрэп ол айанньыт төһө сиэрдээх киһитин билээри онно-манна сураһар сурук эҥин ыытан тугун-ханныгын хайан көрөр."], "p": 383}, {"t": "text", "c": ["– Ол туох туһалааҕый?"], "p": 384}, {"t": "text", "c": ["– Тыый, өскөтүн айанньыт албыннаан-көлдьүннээн бардаҕына, күөгүрээпийэ үөрэҕин кинигэтэ бүтүннүү буккуллар буоллаҕа дии.", "Уонна аны, кини орду-хоһу иһэр буоллаҕына – эмиэ кыһалҕа."], "p": 385}, {"t": "text", "c": ["– Ол тоҕо?"], "p": 386}, {"t": "text", "c": ["– Тоҕо диэн, арыгыһыттар харахтара икки гына көрдөрөр.", "Онон, дьиҥэ биир хайа баарын, күөгүрэп икки гына бэлиэтиэҕэ."], "p": 387}, {"t": "text", "c": ["– Мин биир оннук киһини билэрим… Киниттэн соччото суох айанньыт тахсыа эбит, – диэн бэлиэтээбит Кыра тыгын."], "p": 388}, {"t": "text", "c": ["– Оннук да буолуон сөп.", "Дьэ ити иһин, өскөтүн, айанньыт – сиэрдээх киһи буоллаҕына, кини арыйыытын тугун-ханныгын тургутан, хайан көрөллөр."], "p": 389}, {"t": "text", "c": ["– Хайдах хайан көрөллөр? Онно тиийэн көрөллөр дуо?"], "p": 390}, {"t": "text", "c": ["– Эс, суох.", "Ол уустуга бэрт.", "Көннөрү, айанньыт туоһулуур, бигэргэтэр тугу эрэ көрдөрөрүн ирдииллэр.", "Холобур, улахан хайаны арыйбыт буоллаҕына, саатар онтон улахан таастары аҕаллын."], "p": 391}, {"t": "text", "c": ["Күөгүрэп эмискэ тоҕо эрэ долгуйбут."], "p": 392}, {"t": "text", "c": ["– Эн бэйэҥ эмиэ айанньыт буоллаҕыҥ дии!", "Ыраахтан кэлбиккин!", "Миэхэ бэйэҥ халлааныҥ эттигин туһунан кэпсээ! – диэн баран, халыҥ да халыҥ кинигэни арыйбыт, харандааһын уһуктаммыт.", "Айанньыттар кэпсээннэрин маҥнай харандааһынан суруйаллар. Онтон, айанньыт бигэргэтэр туоһутун көрдөрбүтүн эрэ кэннэ, ол кэпсээнин чэрэниилэнэн суруйаллар."], "p": 394}, {"t": "text", "c": ["– Мин эйиигин истэбин, – диэбит күөгүрэп."], "p": 395}, {"t": "text", "c": ["– Онтон, антах миэхэ, оннук киһи сэҥээрэрэ суох, – диэн ыган таһаарбыт Кыра тыгын.", "– Миэнэ барыта кып-кыралар.", "Үс булкаан баар.", "Иккитэ эстэ иликтэр, онтон үһүстэрэ урут эстэн умуллубут.", "Ол гынан баран, араас буолуон сөп.", "– Кырдьык, туох баҕарар буолуон сөп, – диэн бигэргэппит күөгүрэп."], "p": 396}, {"t": "text", "c": ["– Уонна, миэхэ кэрэ сибэкки баар."], "p": 397}, {"t": "text", "c": ["– Сибэккилэри биһиги бэлиэтээбэппит, – диэбит күөгүрэп."], "p": 398}, {"t": "text", "c": ["– Тоҕо?!", "Дьиҥ кэрэ ол буоллаҕа дии! – Тоҕо диэтэххэ, сибэккилэр эпэмиэринэйдэр."], "p": 400}, {"t": "text", "c": ["– Ол аата хайдах – эпэмиэринэйдэр диэн?"], "p": 401}, {"t": "text", "c": ["– Күөгүрээпийэ кинигэлэрэ – күн сиригэр ураты күндү кинигэлэр, – диэн быһаарбыт күөгүрэп.", "– Ол иһин хаһан даҕаны эргэрбэттэр.", "Чахчыта да, хайа оннуттан хамсыыра диэн – олус сэдэх көстүү.", "Эбэтэр, акыйаан уолан, кууран хаалбыта эмиэ.", "Биһиги, үйэлээх уонна уларыйбат туһунан суруйабыт эбээт."], "p": 402}, {"t": "text", "c": ["– Ол эрээри, умуллубут булкаан уһуктуон сөп буоллаҕа дии, – диэн быһа түспүт Кыра тыгын.", "– Оттон, «эпэмиэринэй» диэн тугу этэҕин? – диэн хат ыйыппыт."], "p": 403}, {"t": "text", "c": ["Кыра тыгын биирдэ ыйытан баран харда ыла илигинэ уоскуйбат."], "p": 405}, {"t": "text", "c": ["– Ол аата: сотору сүтүөхтээх, симэлийиэхтээх диэн."], "p": 406}, {"t": "text", "c": ["– Оччоҕо мин сибэкким сотору симэлийиэхтээх дуо?"], "p": 407}, {"t": "text", "c": ["– Биллэн турар."], "p": 408}, {"t": "text", "c": ["«Мин кэрэм уонна үөрүүм үйэтэ суохтар, – диэбит Кыра тыгын бэйэтигэр, – сибэкким тулалыыр эйгэттэн тугунан даҕаны көмүскэнэрэ суох, арай түөрт хатыылаах эрэ.", "Онтон мин, ону собус– соҕотохтуу бырахпытым!»", "Кини, аан маҥнай сибэккитин хаалларбытын кэмсиммит.", "Ону кытта тэҥҥэ, хорсун санаата уһуктубут."], "p": 409}, {"t": "text", "c": ["– Эн, мин хайа диэки айанныырбын сүбэлиэҥ этэй? – диэн күөгүрэптэн ыйыппыт."], "p": 410}, {"t": "text", "c": ["– Сир диэн чолбоҥҥо тиийэ сырыт, – диэн хардарбыт күөгүрэп.", "– Куһаҕана суох сурахтааҕа.", "Кыра тыгын эмиэ айаҥҥа туруммут эрээри, хаалларбыт сибэккитин туһунан санаа киниттэн арахпатах."], "p": 411}]}