{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XVI", "p": 410}, {"t": "text", "c": ["– Эн, мин хайа диэки айанныырбын сүбэлиэҥ этэй? – диэн күөгүрэптэн ыйыппыт."], "p": 410}, {"t": "text", "c": ["– Сир диэн чолбоҥҥо тиийэ сырыт, – диэн хардарбыт күөгүрэп. – Куһаҕана суох сурахтааҕа.", "Кыра тыгын эмиэ айаҥҥа туруммут эрээри, хаалларбыт сибэккитин туһунан санаа киниттэн арахпатах."], "p": 411}, {"t": "text", "c": ["Ити курдук, кини таарыйбыт сэттис халлаанын эттигэ Сир буолбут."], "p": 413}, {"t": "text", "c": ["Сир – судургута суох чолбон!", "Киниэхэ ааҕылларынан сүүс уон биир ыраахтааҕы олорор (биллэн турар, олор истэригэр ньиэгирдэр ыраахтааҕылара), сэттэ тыһыынча күөгүрэп, тоҕус сүүс тыһыынча дуоспуруннаах дьон, сэттэ аҥаар мөлүйүөн арыгыһыт, үс сүүс уон биир мөлүйүөн киэмсик, түмүгэр икки милийээр холобурдаах улахан дьон."], "p": 414}, {"t": "text", "c": ["Эһиги, Сир хайдахтаах курдук аарыма улаханын өйдүүргүт туһуттан, манныгы кэпсиэххэ сөп: ситим уота айыллан тардылла илигинэ, бары алта кэнтиньиэҥҥэ бүтүн аарымыйа банаар уматааччылары тутарга күһэллэллэрэ – түөрт сүүс алта уон икки тыһыынча биэс сүүс уон биир киһи."], "p": 415}]}