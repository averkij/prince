{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XVIII", "p": 444}, {"t": "text", "c": ["Кыра тыгын, кумах куйаары туораабыт даҕаны, кими да көрсүбэтэх.", "Айанын былаһын тухары үс эминньэхтээх, болоорхой өҥнөөх кып-кыра биир эрэ сибэккини булан көрбүт.", "– Эҕэрдэ, – диэбит Кыра тыгын."], "p": 445}, {"t": "text", "c": ["– Эҕэрдэ, – диэн хардарбыт сибэкки."], "p": 446}, {"t": "text", "c": ["– Дьон ханна баалларын билэриҥ буолаарай? – диэн Кыра тыгын сэрэнэн ыйыппыт."], "p": 447}, {"t": "text", "c": ["Сибэкки, биирдэ эрэ аттынан тэбиэннээх айанньыттар ааспыттарын көрбүт эбит."], "p": 448}, {"t": "text", "c": ["– Дьон?", "Ээ, сөп… Кинилэр алтыа дуу, сэттиэ дуу эрэ быһыылаахтара.", "Мин кинилэри хас да сыллааҕыта көрбүтүм.", "Онтон ол дьону ханна көрдүүрү, сатаан санаабаппын.", "Силиһэ суох буоланнар тыал кинилэри көҥүл көтүтэ сылдьар.", "Оннук диэн табыллыбат буоллаҕа дии."], "p": 449}, {"t": "text", "c": ["– Бырастыы, – диэбит Кыра тыгын."], "p": 450}, {"t": "text", "c": ["– Бырастыы, – диэн хардарбыт сибэкки."], "p": 451}]}