{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XX", "p": 461}, {"t": "text", "c": ["Сибэкким кэпсэтиини куруук бэйэтэ саҕалыыра».", "Кыра тыгын кумах куйаардары, таас очуостары, халыҥ хаардары уҥуордуу өр айаннаабыт."], "p": 462}, {"t": "text", "c": ["Кэмниэ кэнэҕэс дьэ суолга тахсыбыт."], "p": 463}, {"t": "text", "c": ["Онтон, бары суоллар, дьоҥҥо тиэрдэллэр."], "p": 464}, {"t": "text", "c": ["– Үтүө күнүнэн, – диэбит, кэрэ сибэккилэринэн чэлгийэ үүнэн турар тиэргэҥҥэ кэтиллэ түһээт."], "p": 465}, {"t": "text", "c": ["– Үтүө күнүнэн, – диэн хардарбыттар кэрэ сибэккилэр."], "p": 466}, {"t": "text", "c": ["Кыра тыгын өйдөөн көрбүтэ, сибэккилэр бары, үкчү кини сибэккитин курдуктар эбит."], "p": 467}, {"t": "text", "c": ["– Эһиги туохтаргытый? – олус сөҕөн ыйыппыт."], "p": 468}, {"t": "text", "c": ["– Биһиги – кэрэ сибэккилэрбит, – диэн хардарбыттар."], "p": 469}, {"t": "text", "c": ["– Оннук эбит дуу… – диэн, Кыра тыгын саҥа аллайбыт уонна санаата түһэн олус-олус курутуйбут.", "Кини кэрэ сибэккитэ: киниэхэ тэҥнээх, кини курдук бүтүн Киэҥ куйаар үрдүнэн суох диэбитэ эбээт.", "Көстөрүн курдук, бу, биир эрэ тиэргэҥҥэ үүт-үкчү кини курдук биэс тыһыынча сибэкки үүнэн турар!"], "p": 470}, {"t": "text", "c": ["«Кини маны көрбүтэ буоллар, төһө эрэ кыыһырар этэ! – дии санаабыт Кыра тыгын. – Төһө эрэ сөтөллүбүтэ буолар этэ. Бука, күлүүгэ киирбэт туһуттан, өлөрүнэн кэмнэниэ этэ.", "Мин, кинини ыарахан ыарыһаҕы биэбэйдэһэр курдук бодьуустаһарбар тиийиэм эбитэ буолуо. Тоҕото биллэр, кини бэйэтин уонна миигин сэнэппэт туһуттан, дьиҥнээхтии да өлөрүн кэрэйиэ суоҕа этэ…»", "Онтон салгыы: «Мин буоллаҕына, бу аан дойдуга собус-соҕотох кэрэ сибэккини бас билэбин, ол сибэкки курдук кимиэхэ даҕаны, ханна даҕаны суох дии саныырым.", "Онтум баара, судургу кэрэ сибэкки эрэ эбит. Оччотугар, миэннэрэ барыта: судургу кэрэ сибэкки, тобукпар тиийэр тиийбэт үс булкаан, аны олортон биирдэстэрэ баҕар хаһан даҕаны уһуктубаттыы умуллубут…", "Итиччэтигэр, мин, «тыгын» дэнэбин үһү дуо…» дии санаабыт уонна окко сытан ытаабыт."], "p": 471}]}