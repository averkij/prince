{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XXII", "p": 529}, {"t": "text", "c": ["– Тоҕо диэтэххэ, мин ол сибэккигэ нохтолоох сүрэхпин уурбуппун, – диэн Кыра тыгын эмиэ хатылаабыт. – Дьон ити чахчыны умнубуттар, – диэбит Саһыл. – Онтон эн умнума: кими бэйэҕэр үөрэтэҕин даҕаны, ол иннигэр куруук хардаҕа тураҕын.", "Эн, кэрэ сибэккиҥ иннигэр, бэйэҥ эппиэттиигин."], "p": 529}, {"t": "text", "c": ["– Кэрэ сибэкким иннигэр бэйэм эппиэттиибин… – диэн хатылаабыт Кыра тыгын үчүгэйдик өйүгэр хатыыр курдук."], "p": 530}, {"t": "text", "c": ["– Үтүө күнүнэн, – диэбит Кыра тыгын."], "p": 532}, {"t": "text", "c": ["– Үтүө күнүнэн, – диэн хардарбыт ыйааччы-кэрдээччи."], "p": 533}, {"t": "text", "c": ["– Эн манна тугу гынаҕын? – диэн ыйыппыт Кыра тыгын."], "p": 534}, {"t": "text", "c": ["– Айанньыттары ханыылаан аттарабын, – диэбит аннараата. – Биирдии буойаска тыһыынчалыы киһини уга-уга утаартыыбын. Биир буойаһы – уҥа, атынын – хаҥас."], "p": 535}, {"t": "text", "c": ["Сырдык уотунан килбэҥнэһэр түннүктэрдээх суһал буойас өрө лиһигирээн аттыларынан элэстэммит. Онуоха ыйааччы-кэрдээччи хоспоҕо бүтүннүү дьигиһийэ түспүт."], "p": 536}, {"t": "text", "c": ["– Ити ханна тиэтэйэллэр? – дьиктиргээн Кыра тыгын ыйыппыт.", "– Тугу көрдүүллэрий дуу?"], "p": 537}, {"t": "text", "c": ["– Ону, оннооҕор, көлүйээччи бэйэтэ да билбэт, – диэбит ыйааччы-кэрдээччи."], "p": 538}, {"t": "text", "c": ["Аны, атын өттүттэн өссө биир суһал буойас уотунан килбэҥнии-килбэҥнии этиҥ курдук лиһигирээн элэстэнэн ааспыт."], "p": 539}, {"t": "text", "c": ["– Хайы-сах төнүннүлэр дуо? – диэн Кыра тыгын ыйыппыт."], "p": 540}, {"t": "text", "c": ["– Суох, ити атыттар, – диэбит ыйааччы-кэрдээччи. – Ити утары көрсөөччү."], "p": 541}, {"t": "text", "c": ["– Кинилэр тиийэ сылдьыбыт сирдэрин сөбүлээбэтэх буоллахтара дуу?"], "p": 542}, {"t": "text", "c": ["– Ханна биһиги суохпут даҕаны, онно үчүгэй, – диэбит ыйааччы-кэрдээччи."], "p": 543}, {"t": "text", "c": ["Эмиэ өрө лиһигирээн үһүс суһал буойас килбэс гыммыт."], "p": 544}, {"t": "text", "c": ["– Ити, инники иһээччилэри ситээри гыналлар дуо? – диэн ыйыппыт Кыра тыгын."], "p": 545}]}