{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XXIV", "p": 554}, {"t": "text", "c": ["– Ол биэс уон үс мүнүүтэҕэ тугу гыныахха сөбүй?"], "p": 554}, {"t": "text", "c": ["– Тугу баҕараргын."], "p": 555}, {"t": "text", "c": ["«Мин, биэс уон үс мүнүүтэни ордорунарым буоллар, – дии санаабыт Кыра тыгын, – көннөрү, сыккыс уутугар бара сылдьыам этэ…»"], "p": 556}, {"t": "text", "c": ["Саахалланан олорбутум нэдиэлэ буола охсубута. Эмп атыылааччы туһунан истэ-истэ, тиһэх омурдуу уубун ыйырдыбытым."], "p": 557}, {"t": "text", "c": ["– Оннук, – диэбитим Кыра тыгыҥҥа. – Эн тугу кэпсээбитиҥ барыта солун, сэргэх. Ол эрээри, мин сөмөлүөппүн өссө да ситэ оҥосто иликпин. Биир да таммах уу хаалбата, бүттэ. Чахчыта да, эн сыккыс уутугар барарыҥ буоллар, мин эмиэ дьоллонуом этэ."], "p": 558}, {"t": "text", "c": ["– Били, мин, доҕордоспут саһылым…", "– Сэгэртэйиэм, билигин мин саһылынан итэҕэстийбэппин!"], "p": 559}, {"t": "text", "c": ["– Тоҕо?"], "p": 560}, {"t": "text", "c": ["– Тоҕо диэтэххэ, утатан өлөрбөр тиийдим…", "Ити кини кэпсээнигэр туох сыһыаннааҕын өйдөөбөтөҕө, ол иһин утарбыта:"], "p": 561}, {"t": "text", "c": ["– Өскөтүн, доҕордоох буоллаххына, өлөргө да астык.", "Мин Саһылы кытта доҕордоспуппуттан олус үөрэбин…", "«Кини, миэхэ суоһуур иэдээн хайдах курдук дьулаанын, өйдөөбөт.", "Онтон киниэхэ, күн сардаҥата баар буолла да, бүтэр…"], "p": 562}, {"t": "text", "c": ["Аччыктыыр, утатар диэн тугун билбэт».", "Ити санаабын таспар таһаарбатаҕым. Ол эрээри, Кыра тыгын мин диэки көрөн баран – эппитэ:"], "p": 563}, {"t": "text", "c": ["– Мин эмиэ утаттым… баран холуодьаста көрдүөх…", "Мин сэниэтэ суох сапсыйан кэбиспитим: улаҕата көстүбэт кумах куйаарга түбэһиэх холуодьаһы көрдүүр туох туһалаах буолуой.", "Ол да буоллар айаҥҥа туруммуппут."], "p": 564}, {"t": "text", "c": ["Биһиги өр саҥата суох хаамсыбыппыт: түмүгэр халлаан хараҥарбыта, сулустар умайбыттара.", "Мин, тамаҕым хатан мэй-тэй баран ыларым. Түүл курдук сулустар көстөн ааһаллара.", "Ол иһэн, Кыра тыгын эппитин өйдөөн кэлбитим, уонна ыйыппытым:"], "p": 565}, {"t": "text", "c": ["– Оччотугар, эн, утатар диэн тугун эмиэ билэр буоллаҕыҥ?"], "p": 566}, {"t": "text", "c": ["Кини тута хардарбатаҕа. Онтон, көннөрү эппитэ: – Уу сүрэххэ эмиэ туһалаах буолааччы…", "Мин өйдөөбөтөҕүм эрээри, саҥарбатаҕым.", "Ыйытан да туһа суоҕун билэрим."], "p": 568}, {"t": "text", "c": ["Доҕорум сылайбыта. Сотору кумахха сууллубута.", "Мин аттыгар олорбутум.", "Саҥа суох. Онтон, дьэ:"], "p": 569}, {"t": "text", "c": ["– Көстүбэт да буоллар ханна эрэ сибэкки баар буолан сулустар олус кэрэлэр…– диэбитэ.", "– Оннук, – диэбитим мин, ый дуйдаабыт долгуннурар кумаҕын көрөн олорон."], "p": 570}, {"t": "text", "c": ["– Кумах куйаар эмиэ кэрэ, – диэн эбэн эппитэ Кыра тыгын."], "p": 571}, {"t": "text", "c": ["Ити кырдьык. Мин, куруук, кумах куйаарга сылдьарбын сөбүлүүрүм.", "Кумах быллаарга олороҕун.", "Туох да көстүбэт, туох да иһиллибэт."], "p": 572}, {"t": "text", "c": ["Ол эрээри, чуумпуга туох эрэ сардаҥаран көстөр…", "– Билэҕин дуо, тоҕо кумах куйаар үчүгэйин? – диэбитим мин. – Киниэхэ ханна эрэ сыккыс уулара саһан сыталлар…", "Мин олус соһуйбутум, тоҕо диэтэххэ эмискэ өйдөөн кэлбитим, кумахтан сыраллан тахсар кистэлэҥнээх сардаҥа тугу этэрин. Хаһан эрэ, кыра уолчаан эрдэхпинэ эргэ да эргэ дьиэҕэ олорбуппут.", "Онно кылаат кистэммитин курдук кэпсииллэрэ.", "Биллэн турар ким даҕаны ону булбатаҕа.", "Баҕар, ким даҕаны көрдөөбөтөҕө да буолуо."], "p": 573}, {"t": "text", "c": ["Ол эрээри, онтон сылтаан дьиэ бүтүннүү аптаах-хомуһуннаах курдуга: кини сүрэҕэр, кистэлэҥи саһыарара…", "– Оннук, – диэбитим мин. – Чэ, дьиэ да буоллун, сулустар эбэтэр кумах куйаар да буоллунар – кинилэр дьиҥ кэрэлэрэ, хараххар көстүбэт кэрэлэрэ эбээт. – Эн, мин доҕорум Саһыл курдук толкуйдуургуттан олус үөрэбин, – диэн хардарбыта Кыра тыгын."], "p": 574}, {"t": "text", "c": ["Сотору кини утуйбута."], "p": 575}]}