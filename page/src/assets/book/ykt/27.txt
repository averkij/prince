{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "XXVII", "p": 680}, {"t": "text", "c": ["– Чэ… манан бүтэр…", "Кыл түгэнэ олоро түһэн баран, турбута.", "Уонна биир эрэ хардыыны оҥорбута.", "Мин буоллаҕына, кыайан хамсаабатаҕым даҕаны."], "p": 680}, {"t": "text", "c": ["Саһарымтыйар чаҕылҕан сататын курдук туох эрэ, кини атаҕын анныгар эрил-лэҥнии түспүтэ.", "Кыра тыгын тута хамсаабат буолбута. Оннооҕор хаһыытаабакка да хаалбыта.", "Мас охторунуу бытааннык сууллан түспүтэ.", "Бытааннык, тыаһа суох… Кумахха туох да бэйэлээх тыас бүтэҥитийэн хаалар эбээт."], "p": 681}, {"t": "text", "c": ["Ити курдук, хайы сах алта сыл ааһа охсубута…", "Мин биирдэ даҕаны, кимҥэ даҕаны ити туһунан кэпсии илигим. Төннөн кэлбиппэр, атастарым, эчэйбэккэ тыыннаах эргиллибиппин көрөн үөрбүттэрэ.", "Арай, мин сүрэхпэр ыар баттык сөҥмүтэ."], "p": 683}, {"t": "text", "c": ["Ону ол диэбэккэ, кинилэргэ эппитим:", "– Көннөрү сылайдым…", "Төһөтүн да иһин, кыралаан уоскуйан барбытым. Ол эбэтэр… букатыннаахтык буолбатах.", "Арай, билэрим: кини бэйэтин сулуһугар төннүбүтүн.", "Тоҕо диэтэххэ, халлаан сырдыыта өлүгүн кумахха булбатаҕым эбээт. Өлүк оннук үлүгэр ыйааһыннаах буолбата ини.", "Мин, билигин, түүнүн сулустары истэрбин сөбүлүүбүн.", "Биэс сүүс мөлүйүөн хобо тыаһын курдук… Итиннэ дьиктитэ, баар, хойчооҥҥо томторук уруһуйдуурбар үүнүн тиэрбэһин умнан кэбиспитим!"], "p": 684}, {"t": "text", "c": ["Кыра тыгын хойчоонугар ону кыайан кэтэрдибэт.", "Ол иһин куруук бэйэбиттэн ыйытабын: кини сулуһугар билигин туох буола турара буолла?", "Арай хойчоон сибэккини сиэн кэбистин?"], "p": 685}, {"t": "text", "c": ["Ардыгар бэйэбэр этэбин: «Суох, суох бөҕө буоллаҕа дии!", "Кыра тыгын түүнүн сибэккитин таас халпааҕынан бүрүйэр уонна хойчоонун куруук маныыр…»", "Оччоҕо мин дьоллонобун.", "Онуоха, сулустар бары симиктик күлсэллэр."], "p": 686}, {"t": "text", "c": ["Ардыгар аны этэбин: «Сороҕор киһи көтүмэх, ыһыллаҕас соҕус буолар эбээт… Оччоҕо араас буолуон сөп!"], "p": 687}, {"t": "text", "c": ["Арай биир эмэ киэһэ кини таас халпааҕын умнан кэбистин, эбэтэр хойчоон түүн уоран көҥүл-босхо бардын…»", "Ити санааттан, хоболор бары ытаһаллар…", "Барыта туох эрэ таабырыннаах, киһи өйүгэр баппат.", "Эһиэхэ, ким мин курдук Кыра тыгыны таптаабыкка, ити суолтата суох буолбат: сир үрдэ бүтүннүү биһиэхэ ураты буолар. Ол, баҕар, Киэҥ куйаар хайа эрэ муннугар, хаһан да харахтаабатах хойчооммут, биһиги билбэт сибэккибитин сиэбититтэн буолуон сөп."], "p": 688}, {"t": "text", "c": ["Халлааны көрүҥ. Уонна бэйэҕититтэн бэйэҕит ыйытыҥ: «Ол сибэкки тыыннааҕа дуу, эбэтэр хайы сах суох буолбута дуу?", "Аны, хойчоон ону сиэн кэбистэҕэ буолуо?» Оччоҕо көрүөххүт: туох барыта уларыйа түһэрин…", "Арай, ол хайдах курдук сүдү суолталааҕын, биир даҕаны улахан киһи, өйдүө суоҕа!"], "p": 689}, {"t": "text", "c": ["Бу, мин санаабар, күн анныгар баар быдан кэрэ уонна ордук курус сир.", "Бу кумах куйаар муннуга, хайы сах инники сирэйгэ уруһуйдаммыта. Ону ол диэбэккэ, эһигини үчүгэйдик өйдөөн көрдүнэр диэн, хат уруһуйдаатым.", "Кыра тыгын аан маҥнай бу сиргэ түспүтэ, уонна мантан сүппүтэ."], "p": 690}, {"t": "text", "c": ["Хаһан эмэ Аапырыка кумах куйаарыгар түбэстэххитинэ, бу сири тута билэр курдук, болҕомтолоохтук көрүҥ.", "Өскөтө эһиги онон ааһар түгэннээх буол-лаххытына, ыксаамаарыҥ, ол сулус анныгар кыл түгэнэ бытааран ылаарыҥ диэн, эһигиттэн көрдөһөбүн!", "Уонна, өскөтө, эһиэхэ, көмүс баттахтаах кыра уолчаан кэллэҕинэ, кини чуордук күллэҕинэ уонна эһиги ыйытыыгытыгар тугу да хардарбатаҕына, кини кимин тута таайыаххыт.", "Оччоҕо – олус диэн көрдөһөбүн! – кини төннөн кэлбитин туһунан, түргэнник миэхэ суруйаарыҥ. Миигин курус санаабыттан аралдьытаргытын, умнаайаҕыт."], "p": 691}]}