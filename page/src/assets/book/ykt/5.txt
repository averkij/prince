{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "V", "p": 85}, {"t": "text", "c": ["Дьэ ити иһин, мин, бу сэһэммин аптаах остуоруйа курдук, бэйэм умсугуйан туран саҕалыыбын.", "Маннык саҕалыахпын баҕарабын: «Олорбута эбитэ үһү Кыра тыгын. Кини бэйэтиттэн эрэ обургу иэннээх, быыкаа сирдээҕэ уонна истиҥ доҕоро суоҕуттан олус соҕотохсуйара…»", "Ким олоҕу өйдүүр, тута, барыта кырдьык буоларын итэҕэйбит буолуохтаах. Тоҕо диэтэххэ, бу кинигэбин аралдьыйа эрэ таарыйа ааҕыаххытын баҕарбаппын.", "Мин, кыракый доҕорбун санаатахпына сүрэҕим быһыта кымаахтыыр, онон, кини туһунан кэпсиирим да ыарахан.", "Кини, хойчоонун илдьэ, миигин хаалларан барбыта хайы сах алта сыл буолла.", "Ол иһин, кинини умнумаары, хат кэпсээн көрөөрү гынным.", "Доҕоттору умнар диэн – олус курус буолбат дуо.", "Киһиэхэ эрэ барытыгар, доҕор көстүбэт.", "Мин, аны, сыыппаралары эрэ сэҥээрэр улахан дьон курдук буолан хаалыам диэн, сэрэхэччийэбин."], "p": 85}, {"t": "text", "c": ["Биир үксүн ол да иһин хаалаах кырааска уонна өҥнөөх харандаас атыыласпытым.", "Мин сааспар хат уруһуйдуурга ылсыһыы, судургута суох. Өскөтө, үйэҥ тухары моҕой тас бараанын уонна курдаттыы иһин эрэ алта саастааххар уруһуйдаабыт буоллаххына!", "Биллэн турар төһө кыалларынан майгынната сатыам.", "Ол гынан баран, табылларыгар улаханнык эрэммэппин.", "Биир мэтириэт бэркэ тахсар, атына таммах да саҕа майгыннаабат буолар.", "Уҥуоҕа эмиэ: биир уруһуйбар тыгын аһары улахан курдук, атыныгар – аны, аһары кыра курдук.", "Уонна, таҥаһа хайдах өҥнөөҕүн эмиэ мөлтөхтүк өйдүүбүн.", "Онон, аньыыбын тугу кистиэмий, хайдах табылларынан араастаан уруһуйдаан холонон көрүөм.", "Түмүгэр, ханнык эмэ суолталаах ымпыгар-чымпыгар алҕаһы оҥоруохпун сөп.", "Хайыаххытый, эһиги алыс ирдэбиллээхтик сыһыаннаһымаҥ.", "Мин доҕорум, миэхэ, тугу да быһааран биэрбэт этэ.", "Эбэтэр, кини миигин бэйэтин курдук саныыра эбитэ дуу.", "Хомойуох иһин, мин, кини курдук хойу дьааһык курдат кыайан көрбөппүн.", "Баҕар, мин, кыратык улахан киһиэхэ майгынныырым дуу.", "Бука, кырдьан эрдэҕим буолуо."], "p": 86}, {"t": "text", "c": ["Күн аайы, мин, кини дойду оҥостубут халлаанын эттигин туһунан туох эрэ солуну арыйарым.", "Ону даҕаны, хайдах ол дойдутун хаалларбытын уонна айаҥҥа туруммутун туһунан тыл баһыгар-атаҕар кыбытан кэпсиириттэн эрэ сылыктаан.", "Үһүс күммүтүгэр, Абааһы Тайаҕа диэн үүнээйиттэн сылтаан, алдьархай суоһаабытын туһунан истибитим."], "p": 88}, {"t": "text", "c": ["Ол эмиэ, хойчоонтон сылтаан арыллан тахсыбыта. Эмискэ, Кыра тыгын тугу эрэ саарбахтаабыт курдук мунчааран ылбыта уонна ыйыппыта:"], "p": 89}, {"t": "text", "c": ["– Этэ эрэ, хойдор кырдьык талахтары, сэппэрээктэри сииллэр дуо? – диэн."], "p": 90}, {"t": "text", "c": ["– Оннук, ити кырдьык."], "p": 91}, {"t": "text", "c": ["– Чэ бэрт эбит!"], "p": 92}, {"t": "text", "c": ["Мин, хойдор сэппэрээги сииллэрэ туох улахан суолталааҕын өйдөөбөтөҕүм.", "Ол эрээри, Кыра тыгын салгыы:"], "p": 93}, {"t": "text", "c": ["– Оччотугар, кинилэр Абааһы Тайахтарын эмиэ сиир буоллахтара дии? – диэн ыйыппыта."], "p": 94}, {"t": "text", "c": ["Мин, Абааһы Тайаҕа сэппэрээк буолбатах, кини таҥара дьиэтин саҕа үрдүктээх модьу-таҕа мас, эн бүтүн үөр солуону да аҕаллаххына биир Абааһы Тайаҕын сатаан сиэхтэрэ суоҕа диэн утарбытым."], "p": 95}, {"t": "text", "c": ["Кыра тыгын солуоннар тустарынан истэн күлбүтэ уонна:"], "p": 96}, {"t": "text", "c": ["– Кинилэри үрүт үрдүлэригэр кыстыы туруорарга күһэллиэм этэ… – диэбитэ.", "Онтон салгыы боччумнаах баҕайытык:"], "p": 97}, {"t": "text", "c": ["– Абааһы Тайахтара саҥа быктахтарына, букатын, кып-кыра буолаллар, – диэбитэ."], "p": 98}, {"t": "text", "c": ["– Чэ сөп, буоллунар.", "Ол эрээри, эн хойчоонуҥ кыра Абааһы Тайахтарын тоҕо сиэхтээҕий?"], "p": 99}, {"t": "text", "c": ["– Тоҕо, диэн! – кини туох эрэ сүрдээх судургу, өйдөнүмтүө туһунан кэпсэнэринии, саҥа аллайа түспүтэ."], "p": 100}, {"t": "text", "c": ["Онтон мин, туох туһунан этиллибитин толкуйдаан таһаарыахпар диэри, өйбүн сыспытым."], "p": 101}, {"t": "text", "c": ["Кыра тыгын олорор халлаанын эттигэр, ханнык баҕарар сиргэ курдук туһалаах уонна омсолоох үүнээйилэр үүнэллэрэ.", "Ол аата онно үчүгэй туһалаах үүнээйилэр туораахтара уонна туһата суох, омсолоох үүнээйилэр туораахтара бааллара.", "Онтон бытархай туораахтар көстүбэт буоллахтара дии. Кинилэр сир анныгар дириҥник батары түһэн биирдэстэрэ эмэ тыллыар диэри, нуктуу сыталлар.", "Тыллыбыт туораах араскы тардан, күн диэки талаһан уһаан барар. Бастаан туох да куттала суох намчы буолар.", "Өскөтө, ол, сиэнэр оҕуруот аһа эбэтэр сибэкки умнаһа буоллаҕына, төһө баҕарар үүннүн.", "Онтон, ханнык эрэ омсолоох эрбэһин дуу, иилэҕэс дуу буоллаҕына, арааран билээт, силистэри түөрэн кэбиһиэхтээххин.", "Кыра тыгын олорор сиригэр, иэдээни таһаарар омсолоох – Абааһы Тайаҕын туорааҕа баар эбит."], "p": 102}, {"t": "text", "c": ["В-612 эттик буора бүтүннүү онно сутуллубут.", "Абааһы Тайаҕын кэмигэр аахайбакка хааллаххына, кэлин өрүһүммэккин.", "Мас, дойдуну бүтүннүү куор-ҕаллыан сөп.", "Модьу силиһинэн эттиги курдат, дьөлө үүттүү үүнэр.", "Өскөтө, эттик кыра буоллаҕына, балысханнык үүммүт Абааһы Тайахтара ону сэмнэххэ кубулутуохтарын сөп."], "p": 103}, {"t": "text", "c": ["– Миэхэ, күннэтэ уталыппакка оҥоһуллуохтаах, биир сүрүн дьарыктаахпын, – диэбитэ биирдэ Кыра тыгын.", "– Сарсыарда ойон тураат, суунаат-тараанаат, бэйэни өрө тардынаат, тута, олорор сирбин хомуйуу-ньимийии.", "Хайаан да, сибэкки ук-тарыттан уратыта биллибит Абааһы Тайахтарын араскыларын кырыстан ылҕаан, түөрэн кэбиһиэх тустааххын. Саҥа быкпыт араскылар бары үкчү буолаллар, онтон обургу буоллахтарына араарыахха сөп.", "Ол сүрдээх салгымтыалаах дьарык эрээри, олус ыарахана суох."], "p": 104}]}