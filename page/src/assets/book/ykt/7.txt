{"head": [{"t": "h1", "c": "Антуан де Сент-Экзюпери", "p": 0}, {"t": "h2", "c": "Кыра Тыгын", "p": 1}], "body": [{"t": "h2", "c": "VII", "p": 120}, {"t": "text", "c": ["Бэһис күммүтүгэр, эмиэ, хойчоон көмөтүнэн Кыра тыгын биир кистэлэҥин билбитим.", "Кини, саҥата суох өр толкуйдаан баран, туох эрэ түмүккэ кэлбиттии уһата-тэнитэ барбакка соһуччу ыйыппыта:"], "p": 121}, {"t": "text", "c": ["– Өскөтө хойчоон талахтары сиир буоллаҕына, сибэккилэри эмиэ сиир буоллаҕа дии?"], "p": 122}, {"t": "text", "c": ["– Туох түбэспитин барытын сиир."], "p": 123}, {"t": "text", "c": ["– Оннооҕор хатыылаах сибэккилэри кытта дуо?"], "p": 124}, {"t": "text", "c": ["– Оннук, хатыылаах сибэккилэри эмиэ."], "p": 125}, {"t": "text", "c": ["– Оччоҕо хатыы туох туһалааҕый?"], "p": 126}, {"t": "text", "c": ["Мин ону билбэт этим уонна солото суох сылдьарым: мотуорга биир буолта харан хаалан, ону өһүлэ сатыырым.", "Иһэр уум бүтэн эрэрэ уустуктары үөскэтэрэ тустаахха, миэхэ, ыарахан этэ."], "p": 127}, {"t": "text", "c": ["Уонна биир үксүн, бу саахал иэдээнинэн түмүктэниэх курдуга санаабын тууйан, кутталым улааппыта."], "p": 128}, {"t": "text", "c": ["– Хатыы оччоҕо туох туһалааҕый?"], "p": 129}, {"t": "text", "c": ["Кыра тыгын тугу эрэ ыйытан баран харда ыла илигинэ арахпат этэ.", "Сөллөн биэрбэт буолтаттан кыйаханан, туох айахха түбэспитинэн хардарбытым:"], "p": 130}, {"t": "text", "c": ["– Хатыы туох да туһата суох, сибэккилэр ону көннөрү куһаҕан кэмэлдьилэриттэн таһаараллар."], "p": 131}, {"t": "text", "c": ["– Оннук эбит дуу!"], "p": 132}, {"t": "text", "c": ["Балачча чуумпурбуппут. Онтон кини кыыһырбыттыы:"], "p": 133}, {"t": "text", "c": ["– Мин эйиигин итэҕэйбэппин!", "Сибэккилэр алыс намчылар, кэбирэхтэр уонна өс киирбэхтэр.", "Күүркэтинэн хорсун курдук тутта сатыыллар.", "Өскөтө, хатыылаах буоллулар да – бары онтон саллалларын курдук саныыллар…", "Мин хардарбатаҕым.", "Ол түгэҥҥэ: «Өскөтүн бу буолта сип-сибилигин өһүллүө суоҕа да, өтүйэнэн бытарыйыар диэри хампы охсуом», – дии саныы турбутум.", "Ити санаабын Кыра тыгын эмиэ быһа түспүтэ:"], "p": 134}, {"t": "text", "c": ["– Оччоҕо эн санааҕар, сибэккилэр…", "– Ээ, суох!", "Мин туох да дии санаабаппын!", "Төбөбөр туох көтөн түспүтүн эппитим.", "Көрбөккүн дуо, солото суох түбүгүрэ турабын дии."], "p": 135}, {"t": "text", "c": ["Кини миигин дьиктиргии көрбүтэ."], "p": 136}, {"t": "text", "c": ["– Солото суох түбүгүрэ?!"], "p": 137}, {"t": "text", "c": ["Кини, мин аҕыныахха биккиллибит өтүйэлээх илиибин өрө туппутунан киниэхэ өйдөммөт, толоостук да көстөр, туох эрэ тэрил үрдүгэр төҥкөрөҥнүүрбүн хараҕын араарбакка одуулаһара."], "p": 138}, {"t": "text", "c": ["– Эн улахан дьон курдук тыллаһаҕын! – диэбитэ."], "p": 139}, {"t": "text", "c": ["Мин сиэрэ суох быһыыламмыппыттан тардыммытым.", "Онтон кини, харса суох эбэн:"], "p": 140}, {"t": "text", "c": ["– Мин биир халлаан эттигин билэбин, онно хаан өлбөх сирэйдээх итинник тойооску олорор."], "p": 142}, {"t": "text", "c": ["Кини олоҕун былаһын тухары биирдэ даҕаны сибэккини сытырҕаан көрбөтөх.", "Хаһан даҕаны сулустары хантайан көрбөтөх.", "Үйэлээх-сааһыгар кими да таптаабатах.", "Олорбутун былаһын тухары туох да боччумнааҕы оҥорботох.", "Арай тох-толо суох биир дьарыктаах: ахсаан ааҕар-суоттуур.", "Уонна сарсыардаттан киэһээҥҥэ диэри: «Мин дуоспуруннаах киһибин!", "Мин боччумнаах киһибин!» диэн хатылаан тахсар. Үкчү эн курдук.", "Оннук бэйэтин үллүөр диэри күүркэтинэр.", "Дьиҥэр кини киһи да буолбатах. Кини тэллэй."], "p": 144}, {"t": "text", "c": ["– Туох диигин?"], "p": 145}, {"t": "text", "c": ["– Тэллэй!"], "p": 146}, {"t": "text", "c": ["Кыра тыгын абаккатыттан бэл кубарыйан хаалбыта."], "p": 147}, {"t": "text", "c": ["– Сибэккилэргэ мөлүйүөнүнэн сыллар тухары хатыы куруук тахсара.", "Уонна хойдор, мөлүйүөнүнэн сыллар устата, сибэккилэри сииллэрэ.", "Ама, сибэккилэр кыахтара баарынан үүннэрэн сордоммут хатыылара туох да туһата суох буоларын өйдүү сатааһын – болҕомтону тарпат буоллаҕай?", "Хайдах хойдор уонна сибэккилэр икки ардыларыгар бара турар сэрии солуута суох аатырыай?", "Ханныгын да иһин, хаан өлбөх сирэйдээх суон тойон ааҕар-суоттуур ахсаанынааҕар ол болҕомтону таппат, туһата суох буолуон табыллыбат.", "Арай, мин, бу аан дойду үрдүнэн биир соҕотох сибэкки баарын билэр буолуум, уонна ол сибэкки мин халлааным эттигэр эрэ үүнэр буоллун, онтон атын ханна да букатын суох буоллун. Ону биир үтүө сарсыарда хойчоон сиэн кэбистин уонна тугу оҥорбутун даҕаны өйдөөбөккө хааллын? Ити барыта эн санааҕар, солуута суох дуо! Кини кытаран тахсыбыта.", "Онтон эмиэ:"], "p": 149}, {"t": "text", "c": ["– Өскөтө, суос-соҕотох, ханна да мөлүйүөнүнэн сулустарга суох сибэккини таптыыргыттан: халлааны көрө-көрө бэйэҕин дьоллооҕунан ааҕынаргыттан дуоһуйарыҥ да сөп буоллун.", "Уонна: «Ханныы эрэ ханна, мин сибэкким үүнэн турар», – дии саныыр буол.", "Онтон хойчоон ону сиэн кэбистэҕинэ, син биир сулустар бары тэҥинэн умуллан хаалбыттарын кэриэтэ буолуо дии!", "Эн этэргинэн, ити барыта солуута суох дуу!"], "p": 151}, {"t": "text", "c": ["Кини итинтэн ордук тугу да кыайан эппэтэҕэ.", "Эмискэ ытаан маккыраабыта.", "Халлаан хараҥарбыта.", "Мин үлэбин бырахпытым.", "Миэхэ, ол сордоох буолтам уонна өтүйэм, тамаҕым хаппыта уонна баҕар өлүүм даҕаны көр курдук буола түспүттэрэ.", "Сулуска, чолбоҥҥо – мин Сир диэн ааттаах олорор чолбоммор – Кыра тыгын ытыыра, уонна кинини уоскатар суһал сорук турара.", "Кинини көтөҕөн ылан илиибэр бигээбитим уонна эппитим: «Эн таптыыр сибэккигэр туох да суоһуур куттал суох…", "Мин эн хойчооҥҥор томторук уруһуйдуоҕум…", "Мин эн сибэккигэр анаан халыҥ хахха уруһуйдуоҕум…", "Мин…».", "Тугу саҥарарым дьүүлүн-дьаалын бэйэм даҕаны өйдөөбөт буолбутум.", "Оннук бэйэбиттэн кэлэйбитим, кэмсиммитим.", "Мин, кини мүччү туттаран куотан эрэр уйан кутун, хайдах ыҥыран иһитиннэрэн бэйэбэр төннөрүөхпүн билбэт этим…", "Оннук таайыллыбат кистэлэҥнээх уонна туга да билгэлэммэт этэ, ол харах уута хоммут дойдута."], "p": 152}]}